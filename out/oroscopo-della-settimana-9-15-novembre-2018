L'oroscopo del giovedì è l'oroscopo della settimana (dal 9 al 15 novembre 2018) segno per segno 

Paola Calvetti 

08/11/2018 

L'oroscopo della settimana dal 9 al 15 novembre 2018. 

Sagittario Dal 22 novembre al 20 dicembre 

Si è chiusa un’epoca? Se ne apre un’altra. Molto meglio del solito binomio  finestra-portone, soprattutto per le nate nella prima decade. Giove entra  nel segno e offre boccate d’aria, e voi finalmente respirate e vi svegliate  di buon umore. La Luna evoca suggestioni.  In attesa, le nate nella terza decade godono ancora dei favori di Urano,  di Marte e di Venere: what else? 

Ariete Dal 21 marzo al 20 aprile 

Euforia e riflessione, curve e angoli, audacia  e prudenza, chiacchiere in libertà  e silenzi enigmatici, ovvero Giove e Saturno.  Non proprio un’amicizia, ma una specie  di strana alleanza. Un po’ come volare  e atterrare saltellando sulla pista. In perpetua ricerca di equilibrio, i due pianeti  sfiorano le nate della prima decade, benvenuti  e temuti con dolcezza e furore. 

Toro Dal 21 aprile al 20 maggio 

Ultimi strali di Marte (troppo ribelle per limitarvi)sulla terza decade; perfetta sincronia di Saturno per la prima, come a dire:  lo sprint della corsa e il placido piacere della maratona. Ma le pause sono vita, anche quando si cammina incerte e ondeggianti  e si avrebbe voglia di correre.  Perciò prendetevele, senza compiacimenti. 

Gemelli Dal 21 maggio al 20 giugno 

Di natura preferite non scegliere, adorate abitare magnifiche illusioni anche  quando non ce n’è ragione, sempre armate  di sorrisi. Del delicato risveglio alla realtà sembrano sfuggirvi i dettagli e le parole rimaste nell’aria come semi trasportati dal vento,  che planano disordinate. Marte e Venere sgombrano la mente alle nate  di giugno e lasciano parlare il cuore. 

Cancro Dal 21 giugno al 22 luglio 

Non avete tempo per tutto, non quando  vi sentite sgualcite come un abito rovinato  dalla tintoria. Allora fate esercizi di memoria,  in voi c’è un oceano nel quale perdersi.  Per poi ritrovarsi, intatte e rigenerate.  Il vostro elisir è Nettuno, che concede  respiro alla fantasia, entra nei sogni, aggiunge sfumature di colori. 

Leone  Dal 23 luglio al 22 agosto 

Continuate a pensare di essere le uniche al mondo. Concedetevelo. Non è un’infatuazione momentanea, il pranzo è abbondante  e salutista. Dal complice segno del Sagittario, Giove ammicca cortese; dalla Bilancia,  Venere lancia occhiate gentili:  le vostre vetrine non sono teche da museo,  ma fatte per essere spalancate. 

Vergine  Dal 23 agosto al 22 settembre 

Scettiche, vi piace indagare, dubitare, sminuzzare, dire no ai capricci, sì alla diligente routine che appaga. Saturno è sulle vostre tracce, Nettuno le tinge di improbabili inciampi, Plutone le scompiglia: la tavolozza è cangiante, pennella a perdita d’occhio, plasma lo specchio che vi riflette. E le giornate passano leggere, come forbici che scivolano sulla seta. 

Bilancia Dal 23 settembre al 22 ottobre 

Sentite addosso il nuovo calore di Giove, esattamente nel punto dove Saturno raggela.  I due asimmetrici opposti convergono  senza chiedere permesso. Sopravvive un senso  di benessere diffuso, omaggio di Venere  alla terza decade, che riceve le ultime  scosse di Urano e l’energia di Marte. Intensità da attimo fuggente, emozione  da adolescenza allungata all’infinito. 

Scorpione Dal 23 ottobre al 21 novembre 

Ridisegnare il presente, manipolarlo come  voi sapete fare bene, stabilizzare  le conquiste di un anno che si è rivelato  fecondo: le mani sul volante sono  salde, la strada indica una rete di sentieri certi. Buon compleanno alla seconda decade,  con un applauso che, a pensarci bene, ha  lo stesso calore di un abbraccio.  L’aria intorno a voi ora è gonfia di musica:  riuscite a sentirla? 

Capricorno Dal 21 dicembre al 19 gennaio 

La sabbia forma pareti che talvolta  tolgono la visuale, ma voi, nate nella prima decade, avanzate prudenti, sottobraccio  a Saturno. Evitarlo non aiuta, perciò  fatevelo amico con progetti di lungo respiro.  In quella terra sconosciuta che chiamiamo anima, c’è posto per la riflessione,  il coraggio e la paziente attesa di risultati  che, alla lunga, saranno appaganti. 

Acquario Dal 20 gennaio al 18 febbraio 

Intraprendenti e astute, siete davvero le meno ingannabili dello Zodiaco e non  vi lasciate trascinare in conversazioni di noia didascalica. Voi badate al sodo. Marte  vi ha temprate per mesi, ma ora vi lascia toniche  e procede a passo svelto verso il volubile  segno dei Pesci. I bianchi raggi della Luna vi rendono intuitive, più vulnerabili  e premurose, e vi riconnettono con qualcosa  che ha a che fare con la tenerezza. 

Pesci Dal 19 febbraio al 20 marzo 

Non siamo progettate per illuderci.  E quando a squarciare il velo  e a smascherare furtivi autoinganni arriva  un Saturno positivo, per voi si rivela  un dono, persino quando la nostalgia continua  a sembrarvi un diritto. Fluide, migrate  verso il fascino della diplomazia.  Non abbiate paura di perdere il senso  delle parole: nel vostro acquario galleggiate con una calma del tutto nuova. 

"La nostra persona non è un processo o un evolversi. Noi siamo quell’immagine fondamentale, ed è l’immagine che si sviluppa, se mai lo fa.                                   Come disse Picasso: Io non mi evolvo. Io sono"   James Hillman (Il codice dell’anima) 

