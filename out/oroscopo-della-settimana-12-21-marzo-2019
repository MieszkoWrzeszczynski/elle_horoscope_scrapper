L'oroscopo del giovedì è l'oroscopo della settimana (dal 15 al 21 marzo 2019) segno per segno 

Paola Calvetti 

14/03/2019 

L'oroscopo della settimana dal 15 al 21 marzo 2019 

Toro Dal 21 aprile al 20 maggio 

Possono l’abbandono di confortanti certezze,  l’umore altalenante e una frenetica irrequietezza offrire felicità alle più prudenti dello Zodiaco? Certo! Le nate intorno al 21 aprile iniziano  a percepire l’energia di Urano: scompare l’usato, via libera a tutto quello che parla la lingua  del nuovo. Le altre possono contare su Marte,  che rompe il ghiaccio, e su Saturno e Plutone  che consolidano i traguardi raggiunti. Il giorno  più cool della settimana? Il 20 marzo. 

Ariete Dal 21 marzo al 20 aprile 

Le occhiate di Venere attenuano la forza severa  di Saturno, che da mesi mette a dura prova  la vostra esuberanza. Non sarà il grande amore, ma si affacciano brevi avventure e incontri imprevedibili con sicuro happy ending.  Se non siete portate per i flirt, scegliete la natura:  il 15 marzo è il giorno dello sciopero mondiale  per il clima, e se abbracciate gli alberi con occhi  e cuore spalancati, nessuno oserà criticarvi. 

Gemelli Dal 21 maggio al 20 giugno 

«Perché si possano ammirare davvero i petali  di una rosa, bisogna che certe cose siano andate irrimediabilmente male»: non prendete per buona la visione (pessimista) del filosofo Alain de Botton. Venere vi parla di umorismo e leggerezza, di corridoi percorsi in punta di piedi per raggiungersi di notte e di canzoni in riva al mare. Pazienza  se Mercurio confonde le rime e Giove amplifica  i suoni: seppure alleati, non spezzano l’incantesimo. 

Cancro Dal 21 giugno al 22 luglio 

Se vi ostinate a guardare nello specchietto retrovisore, non riuscirete a mettere a fuoco  il futuro. L’invadenza del presente e il ritmo delle novità creano il timore che qualcosa vada perso. La nostalgia riappare. Ma se per voi zittire  la memoria è un’impresa al limite dell’assurdo,  Marte vi aiuta cambiando la prospettiva e vi offre il coraggio di uscire dal bozzolo: assecondatelo. 

Leone Dal 23 luglio al 22 agosto 

Chiaro-scuri e mezze tinte ostacolano i vostri progetti. A rompere i legami usurati e le vecchie abitudini, rimescolare i fatti e riaprire i giochi  che sembravano chiusi, ora c’è Urano. Gli fanno eco un testardo e ostinato Marte, che cerca  lo scontro, e una Venere impertinente. Esponetevi comunque, tanto la playlist ve la fate da sole: decidete voi cosa ascoltare e con chi. 

Vergine  Dal 23 agosto al 22 settembre 

A volte è bello illudersi e ripensarsi diverse.  Ne abbiamo bisogno mentre cerchiamo l’essenza delle piccole cose e osserviamo il mondo con  nuova delicatezza. Sole, Mercurio e Nettuno  dai Pesci sono la vostra boa, vi lusingano senza negarvi il sogno. Marte è una boccata d’aria, Saturno vi tiene aggrappate al presente e  il 19 e il 20 marzo la Luna regala intuizioni felici. 

Bilancia Dal 23 settembre al 22 ottobre 

Un po’ come il profumo che modula il suo effetto a seconda di chi lo usa, la persona adatta  a voi non è chi sposa i vostri gusti, ma chi è più abile a gestire le differenze in modo intelligente. Guardatevi intorno: Venere (il vostro Pianeta eletto) è a un passo da voi. E se qualcosa  sta cambiando troppo velocemente per i vostri standard, affrettate il passo. Nessuno  riuscirà a raggiungervi. 

Scorpione Dal 23 ottobre al 21 novembre 

In questi giorni succede di tutto: Urano striglia, Marte bacchetta e Venere, austera come un eremita, rincara la dose dei no. Sembra andare tutto per il verso sbagliato. Non è così: nel vostro cielo domina il veloce borbottio di Mercurio. Sole e Nettuno lanciano le frasi più belle, perfette per un colloquio di lavoro o un incontro chiarificatore con chi sapete voi. 

Sagittario Dal 22 novembre al 20 dicembre 

Ogni tanto capita anche a voi, ragazze dallo sguardo nomade: Mercurio vi fa sognare  a occhi aperti, ma Sole e Nettuno non tollerano deviazioni. Aggiornate il diario di viaggio perché Venere promette e mantiene, e sfiora Giove e il vostro Sole. Sarà come passeggiare  in compagnia di un amico, con il pretesto  di riaccompagnarlo a casa solo per continuare  a parlare all’infinito. 

Capricorno Dal 21 dicembre al 19 gennaio 

Di solito si fa a gennaio, ma voi non siete in ritardo: è ora di compilare la “lista dei traguardi”. Settimana da freelance, nel senso più letterale: siete libere di fare quello che volete, come volete, quando volete. Succede alle nate nei primi giorni del segno. Per le altre, il perfetto trigono di Marte ai vostri ospiti di rango,  Saturno e Plutone, scioglie le formalità e dà via libera a possibilità inesplorate. 

Acquario Dal 20 gennaio al 18 febbraio 

Una ricerca dell’Archives of Sexual Behavior informa che i millenials fanno meno sesso rispetto alle generazioni che li hanno preceduti.  La ragione? Sono nati nell’era digitale e l’amore, per loro, corre (soprattutto) sul web. Punti  di vista che non vi riguardano: Venere nel vostro segno parla di biglietti d’amore nascosti sotto  il cuscino e Marte, che punzecchia dal Toro, evita i toni melensi e va dritto al punto. 

Pesci Dal 19 febbraio al 20 marzo 

Piccola dose quotidiana di serenità: volete essere capite senza aprire bocca. Grazie a Sole, Mercurio e Nettuno, sono giorni in cui questo  può succedere: le facce tese si distendono,  i sorrisi si allargano e persino i clacson  non disturbano la vostra pace. Siete felicemente assediate dai Pianeti: Urano e Marte,  Saturno e Plutone tolgono incertezza persino alle più prudenti. La fragilità resta la vostra  forza e vi rende uniche. 

"Ora che abbiamo catturato i pianeti, l’astrologia può diventare vera". Elias Canetti 

