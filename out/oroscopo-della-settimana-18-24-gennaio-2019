L'oroscopo del giovedì è l'oroscopo della settimana (dal 18 al 24 gennaio) segno per segno 

Paola Calvetti 

17/01/2019 

L'oroscopo della settimana dal 18 al 24gennaio 

Acquario Dal 20 gennaio al 18 febbraio 

Compleanno con il segno più: il vostro viso dice tutto e parla di un incarnato etereo, di occhi brillanti come cristalli. Se non siete legate a un luogo o a una persona del cuore, potete andare dove vi portano le onde del vostro Sole acquariano, di Venere, Giove, Marte e persino gli ultimi strali del vigoroso Urano, il vostro Pianeta. Sarà impossibile sentirsi sole sotto un cielo così affollato. 

Ariete Dal 21 marzo al 20 aprile 

C’è chi si adatta e chi proprio non riesce. Però la diversità può diventare un pregio. Marte vi dà la sveglia: finalmente potete desiderare il destino che vi siete scelte. Troppi cambiamenti possono inquietare, ma superato lo scoglio della paura di fallire, accettate le imperfezioni come inciampi passeggeri. Non tirate troppo la corda: come è noto, può spezzarsi. 

Toro Dal 21 aprile al 20 maggio 

Il destino di un uomo è il suo carattere», disse il filosofo Eraclito molti anni fa. Parole sagge, che mai come ora vi calzano a pennello. Sole, Saturno, Mercurio e Plutone vi assecondano come impareggiabili maestri di vita, ma gli eventi non cascano dal cielo, a guidarli siete voi. Approfittatene. E chiamate a raccolta le vostre energie migliori: vi seguiranno. 

Gemelli Dal 21 maggio al 20 giugno 

A volte faticate a distinguere tra ottimismo e ingenuità, ma il vostro desiderio di essere altrove non sempre funziona. A furia di recitare ruoli diversi, rischiate di trasformarvi in un perenne nickname. Nettuno scombina i pensieri, Marte impone disciplina. Scegliete. Perché il disordine può anche essere sintomo di creatività, ma quando è in eccesso può rovinare perfino il più armonioso degli ecosistemi. 

Cancro Dal 21 giugno al 22 luglio 

Accucciate nel vostro comodo angolino, vi nutrite di frammenti fra chat, internet, dipendenza da social network. Il pianeta del rigore, ovvero il solito Saturno, si allea con Mercurio e il Sole e vi offre la ricetta: disconnettervi. Il tempo dell’attesa, anche se breve e provvisorio, è come l’amore: può guarire ogni malessere. E lascia intravedere le possibilità che vi passano accanto. 

Leone Dal 23 luglio al 22 agosto 

Se vi siete abituate a trattare voi stesse come il vostro smartphone e vi obbligate a interagire, aggiornarvi e ricaricarvi, l’antidoto è semplice e provvidenziale: tuffatevi nella natura. Basta anche un giardino in città e, grazie al trio Marte-Venere-Giove, la tecno esagerazione svanirà, come per incanto. 22 e 23 gennaio superstar: sono giornate spensierate, energiche e, se possibile, da trascorrere open air. 

Vergine Dal 23 agosto al 22 settembre 

Da brave ragazze del segno più pignolo in assoluto, voi tenete creme e cosmetici in ordine alfabetico, arrivate in orario anche nelle ore di punta e controllate in modo maniacale la lista quando arriva il vostro turno per la spesa. Ora, però, preparatevi: la passione arriverà senza avvertire e rimetterà in gioco ogni certezza. E se nemmeno la tripletta di Venere, Giove e Nettuno riuscirà a parlarvi la lingua di Eros, lasciate perdere: siete un caso disperato. 

Bilancia Dal 23 settembre al 22 ottobre 

Dedicato alle nate nella seconda decade: se temete il confronto, se al minimo accenno di disaccordo scattate, se la vostra peggiore fobia sono le discussioni, se preferite stare ferme come pietre, immaginatevi costruttrici di pace. Inutile cercare frettolosi compromessi, sentireste presto quella sensazione chiamata disincanto. Già, dove sono andati a finire i vostri sogni? 

Scorpione Dal 23 ottobre al 21 novembre 

Desiderio in caduta libera, apatia in agguato già dalla mattina appena sveglie, allergia alle relazioni, abilità di rimandare le cose. In una parola, avete bisogno di temporeggiare. I sintomi sono questi. La cura è una sola. Non sentirsi protagoniste di una vita vissuta a metà, alzare il ponte levatoio dell’anima e proteggere la vostra vulnerabilità. 

Sagittario Dal 22 novembre al 20 dicembre 

Gli affetti hanno bisogno di manutenzione costante, solo così possono diventare importanti. Venere e Giove, stretti in un abbraccio senza respiro nel vostro segno, suggeriscono questo: occupatevi di chi vi ama e sarete ricompensate. Sembra una fiaba? La seconda decade, questa settimana, si avvicina all’obiettivo per un buon numero di giorni. 

Capricorno Dal 21 dicembre al 19 gennaio 

Ritirate nel vostro mondo di ragazze solitarie, vi sentite un’isola. Eppure molte di voi, nate fra il 10 e il 20 gennaio, si trovano fra le mani una to do list affollata come lo scaffale di un supermercato, che impedisce di fermarsi a pensare, riflettere, respirare. Non cercate la soluzione all’esterno: usate l’intervallo fra un impegno e l’altro per chiedervi qual è, realmente, la ragione del vostro disagio. 

Pesci Dal 19 febbraio al 20 marzo 

È vero: ci si può lamentare di tante cose, e con il lamento voi andate volentieri a braccetto. Per inerzia. O forse soltanto per carattere. Ma la lagna a oltranza si può rivelare un falso movente che cancella il confortevole profumo della speranza. L’ispirazione dei Pianeti è da maneggiare con cura. Il fido Nettuno, il 20 e il 21 gennaio riceve ondate di dolcezza dalla Luna, che è e sarà sempre la vostra migliore amica. 

"Per comporre i miei versi voglio, come gli astrologi, dormire accanto al cielo, vicino ai campanili, e ascoltare i loro inni solenni dissipati dal vento". Charles Baudelaire 

