L'oroscopo del giovedì è l'oroscopo della settimana (dal 22 al 28 febbraio 2019) segno per segno 

Paola Calvetti 

21/02/2019 

L'oroscopo della settimana dal 22 al 28 febbraio 2019 

Scorpione Dal 23 ottobre al 21 novembre 

Per voi seduzione equivale a mistero.  Per voi l’amore non passa: più semplicemente, cambia direzione. E se una storia si  trasforma in un’estenuante trattativa, di solito troncate. Quando si hanno praticamente  tutti i Pianeti alleati, molto vi è concesso:  Sole, Mercurio, Venere, Saturno, Nettuno  e Plutone vi proteggono in un unico abbraccio. Marte punzecchia, ma è poca cosa.  La Luna, che si aggiunge il 25 e il 26 febbraio,  è la classica ciliegina sulla torta. 

Ariete Dal 21 marzo al 20 aprile 

Basta la sola parola “rifiuto” ad abbattervi.  Voi, focose e impulsive, non la sopportate.  E con i Pianeti che bersagliano dal Capricorno,  il rischio di sentirsi ferite da troppi no è reale. Come suggerisce lo psicologo Guy Winch, «Trattatevi come se foste il vostro migliore amico». Evitate di ruminare su momentanei fallimenti e consolatevi pensando a J.K. Rowling che, prima di pubblicare Harry Potter, venne rifiutata da dodici editori. 

Toro Dal 21 aprile al 20 maggio 

«La mente che si apre a una nuova idea non torna mai all’idea precedente», diceva Albert Einstein. Mai come in questa settimana sembra vero per voi. Rincorrete certezze? Saturno  e Plutone ve le offrono su un piatto d’argento. Attendete risposte? Marte, nel vostro segno,  è pronto a darvene di fulminee. Se sono questioni di cuore, potete stare tranquille: Venere sembra essere stata inventata per voi. 

Gemelli Dal 21 maggio al 20 giugno 

L’ansia non è razionale, non è coerente  e consuma un sacco di energie. Anche quando non è giustificata dai fatti, ma è solo un’indistinta sensazione di allarme. È l’effetto combinato  di un trio di confusionari (Sole, Nettuno  e Mercurio) che fanno a botte con il pur benefico Giove, opposto al segno. Proteggetevi e buttate via l’orgoglio: saper chiedere, in fondo, è un’arte. 

Cancro Dal 21 giugno al 22 luglio 

Per voi ogni canzone è legata a un’emozione, ogni concerto è un’avventura dell’anima,  un paesaggio un segnale che tocca i vostri sensi. Ma se la prima decade è libera dai legacci saturnini, alle nate in luglio è richiesta pazienza  e ancora pazienza. Ritagliatevi momenti  di tranquillità e silenzio, cercate alleanza in un romanzo o in un film dalla trama consolatoria. 

Leone Dal 23 luglio al 22 agosto 

In certi giorni sembra che tutti litighino con tutti. Anche a voi può venir voglia di farlo e ne avreste tanti motivi. Marte provoca, ma vi fa sentire coraggiose; Venere regala dolcezza persino al più feroce dei duelli. Se avete conti in sospeso, non è ora di astenersi. Alla manutenzione, intellettuale ed emotiva, pensano i Pianeti amici dal Capricorno, che eviteranno lo scontro. 

Vergine  Dal 23 agosto al 22 settembre 

Vi considerano affidabili grazie al vostro amore per la routine. Ma in questi giorni, per via del mix di Pianeti dal segno dei Pesci siete altalenanti, passate dal fiero coraggio a verticali timidezze. Non chiudete le emozioni in un cassetto  come provviste da usare in caso di bisogno. Accantonate i dettagli che tanto amate  e lasciatevi andare. Avere fiducia può dare sensazioni bellissime. 

Bilancia Dal 23 settembre al 22 ottobre 

«Giudicate un uomo dalle sue domande più che dalle sue risposte», scrisse Voltaire. E se anche disturbano il vostro bisogno di armonia, ricordate che farsi domande è un atto creativo. Meglio chiedersi “perché succede?”, più che infilarsi nel tunnel del “cosa succederebbe se”. A illuminare la settimana che cerca risposte, il 22 e il 23 febbraio c’è una Luna timida e prudente. Usatela. 

Sagittario Dal 22 novembre al 20 dicembre 

Se state parlando con qualcuno che vi interessa, mostrategli attenzione, pensate a quello  che dice e non ad altro. Non pontificate, non celebrate le vostre opinioni e pensate che da quella conversazione potreste imparare qualcosa. Giove vi ha irrobustito l’ego, ma, disturbato da Mercurio e Nettuno, rischia di farvi scivolare verso la supponenza. Per le nate nella seconda decade, urge una dieta. 

Capricorno Dal 21 dicembre al 19 gennaio 

Siete pragmatiche e con i piedi per terra. Per voi la leggerezza è una complicata conquista.  In questi giorni vi stupirete dei vostri progressi di levità. Ringraziate Venere e non dissimulate eventuali attacchi di altruismo dietro l’efficienza. È provato che la generosità offre indubbi vantaggi: accresce il livello di endorfine, che fanno sentire meglio di un multi vitaminico, e vi rende decisamente meno austere. 

Acquario Dal 20 gennaio al 18 febbraio 

Ecco un inatteso scompaginamento di carte  per le nate nella prima decade: Marte istiga  al conflitto, persino a quello inutile. Non contraddirlo è meglio che subirlo. Ma in tempi come questi, ossessionati dai vincenti, ricordate che trionfare può persino far paura. Anche  la sconfitta ha un lato nobile, al punto che in Giappone esiste la parola hoganbiiki,  ovvero “simpatia per il perdente”. Imparatela  a memoria in caso di necessità. 

Pesci Dal 19 febbraio al 20 marzo 

A confondervi, a regalarvi improvvise intuizioni  o pensieri in apparenza sopra le righe,  ma legittimi, non sono i primi indizi di primavera. I Pianeti nel segno, Sole, Mercurio e Nettuno, influiscono sul vostro umore e sulla percezione  di ciò che avvertite intorno. La settimana  è una pagina bianca, pronta a ricevere un elenco di virtuose intenzioni. La lista dei desideri, meglio se scritti a penna, è pronta a diventare  il manifesto del vostro compleanno. 

"Ammettendo la fatalità, è inevitabile riconoscere il valore dell’astrologia, che torna ad essere ciò  che era un tempo: una scienza immensa, caratterizzata dalla facoltà di dedurre" Honoré de Balzac 

