L'oroscopo del giovedì è l'oroscopo della settimana (dall'8 al 14 marzo 2019) segno per segno 

Paola Calvetti 

07/03/2019 

L'oroscopo della settimana dall'8 al 14 marzo 2019. 

Cancro Dal 21 giugno al 22 luglio 

Era ora! Questa settimana tocca a voi.  Saturno si è fatto un poco più in là mentre un trio di Pianeti dal segno dei Pesci ha cambiato  il dress code: basta con il nero, adesso si svolta con l’azzurro di Nettuno, l’argento di Mercurio, il giallo del Sole. E Marte, energetico come  un mix di vitamine, colora di rosso e arancio persino i ricordi che sembravano stinti nel tempo. Le diverse solitudini degli ultimi mesi?  Sono echi ormai lontani. 

Ariete Dal 21 marzo al 20 aprile 

Vediamo tutto rosa o tutto nero: è un modo  di dire, ma rende bene l’idea. E voi, il 7 e l’8 marzo vi sentite su un’altalena che oscilla fra picchi  di euforia e monotonia nello spazio di poche ore.  I frammenti della Luna, appesa in un cielo distratto, sono come un amore che vi casca addosso quando meno ve l’aspettate senza che possiate scansarlo. Lasciate spazio alle sue parole,  perché possono essere bellissime. 

Toro Dal 21 aprile al 20 maggio 

Il modo migliore per rispondere alle critiche  è ignorarle, facendo finta che non ci tocchino.  Il modo peggiore è offendersi. Se avete intenzione di cambiare qualcosa nelle vostre giornate, è bene che lo facciate ora. Marte incoraggia il “girl power”: prendetevi tutta la sua energia e fatene  la vostra guida. Chi lo conosce lo adora già, perché regala energie insospettabili. 

Gemelli Dal 21 maggio al 20 giugno 

È un po’ come farsi il solletico da sole, un gesto tanto irrazionale quanto inutile: per ridere bisogna essere in due, ed è Venere a regalare attimi di complicità. È presto per fare passi decisivi verso l’eleganza di un nuovo amore: Sole, Nettuno e Mercurio non concedono facili scorciatoie e a volte falsano la prospettiva. Come il bacio dato al gate dell’aeroporto  o al binario del treno: sarà davvero l’ultimo? 

Leone Dal 23 luglio al 22 agosto 

Stare dietro le quinte non è da voi, che senza  un palcoscenico vi sentite smarrite. Ma non siete  le uniche al mondo. Se vi sentite in bilico  è a causa di Venere, che se ne sta dall’altra parte del cielo: basta un attimo e perfino i sentimenti  più semplici diventano grovigli che  sorprendono “a tradimento”. Terza decade  sul podio grazie a Giove l’illusionista. 

Vergine  Dal 23 agosto al 22 settembre Perché rivolgersi a un’assistente vocale di ultima generazione per trovare conforto o anche  solo una buona idea? Sono giorni impazienti  e confusi, Mercurio è dispettoso e va a passo  di gambero: disorienta, suggerisce risposte  sbagliate e vi inonda di informazioni. Aprite  la finestra e respirate a fondo: la primavera  è in arrivo e Marte e Saturno, Pianeti con i piedi per terra, mettono ordine negli eccessi. 

Bilancia Dal 23 settembre al 22 ottobre Se da qualche tempo vi sentite protagoniste  di un dipinto di Edward Hopper, il pittore della solitudine di figure desolate e assenti, abbandonate l’idea di scomparire senza lasciare traccia. Il compromesso, alla fine, salva. E può dare grandi soddisfazioni. Venere, dall’amico segno dell’Acquario, richiede  la pazienza dell’ascolto e possiede l’algoritmo che incrocia il vostro desiderio. 

Scorpione Dal 23 ottobre al 21 novembre Da bambino, Francis Crick era preoccupato  che al mondo non ci fosse più nulla da scoprire. Poi, nel 1953, si “imbattè” nel Dna, e vinse il Nobel per la medicina. Un bell’esempio per essere più positive. La fortunata unione di Mercurio  e Nettuno vi regala la risposta perfetta anche  nei momenti più complicati; Saturno elimina ogni imperfezione e Plutone ogni traccia di noia. 

Sagittario Dal 22 novembre al 20 dicembre Giove continua a portarvi in viaggio: non importa dove. A voi basta partire. Il vostro passaporto è la fantasia. E vi si addice questa frase di Maya Angelou, una delle scrittrici africane più amate del Novecento: «Ho imparato che le persone dimenticano quel che dici e dimenticano quel che fai; ma non dimenticheranno mai come le hai fatte sentire». Voi state bene e fate sentire bene le persone intorno a voi. E questo basta e avanza. 

Capricorno Dal 21 dicembre al 19 gennaio Dalle scuole elementari vi insegnano che il modo migliore per imparare (o fare carriera) è non concedersi distrazioni e andare avanti a testa china. Ma secondo molti ricercatori, se studio  o lavoro sono vissuti come un obbligo, servono  a poco. Mollate il controllo, abbandonatevi all’effetto sorpresa. Mercurio, Sole e Nettuno  si fondono con Saturno e Plutone e il loro  mix diventa irresistibile. Anche per le secchione. 

Acquario Dal 20 gennaio al 18 febbraio Morite dalla voglia di essere invitate a quella festa da custodire come sfondo sul cellulare e guardare nei momenti no. E proprio lì, al party in cui vi siete imbucate con magnifica leggerezza, il primo incontro sarà facile e il secondo diventerà significativo. Venere vi sta accanto, il suo malizioso sorriso agli angoli della bocca è rivolto a voi.  Non ha bisogno d’aiuto e invita al rischio (calcolato) delle emozioni. 

Pesci Dal 19 febbraio al 20 marzo Imagine di John Lennon è tra le canzoni  più celebri della storia della musica.  Se siete fra le poche persone che non la conoscono, ascoltatela, perché è la “vostra” canzone, a cominciare dal titolo. Sono giorni  nei quali domina l’immaginazione.  Non è ancora arrivata la primavera,  né è il momento di fare la valigia per le vacanze, ma grazie al tris di Pianeti che segna il vostro compleanno, siete mercuriali, imprendibili, sfuggenti. In una parola: irresistibili. 

