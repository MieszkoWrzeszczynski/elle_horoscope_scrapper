L'oroscopo del giovedì è l'oroscopo della settimana (dall'8 al 13 febbraio 2019) segno per segno 

Paola Calvetti 

07/02/2019 

L'oroscopo della settimana dall'8 al 14 febbraio 

Pesci Dal 19 febbraio al 20 marzo 

Un mondo senza poesia non fa per voi,  che amate osservarlo dalla vostra immaginaria nuvoletta. Bene, sarete accontentate: niente  più fastidiose vertigini, il paesaggio su cui vi affacciate è uno specchio senza cornice. Mercurio entra nel segno e trasforma in strofe d’autore la prosa più rugosa, già addolcita dall’amica Luna. Siete già immersi nella primavera, il tempo comincia a correre e non esiste cosa più dolce. 

Ariete Dal 21 marzo al 20 aprile 

Riflettori puntati sulla terza decade: Marte  e Urano abbattono steccati, uno dopo l’altro. Sulla tela, variazioni di rosso: chi vi avvicina rischia di bruciarsi (anche in amore). Se morite dalla voglia di infilarvi in polemiche senza fine  e avete dei “sospesi”, il momento giusto per togliervi lo sfizio è il 14 febbraio. Osano criticarvi perché è il giorno degli innamorati? Sorridete  e correte a iscrivervi a un corso di kickboxing. 

Toro Dal 21 aprile al 20 maggio 

Incertezza e frammentarietà: parole da millennial, ma anche per trentenni e quarantenni nate nel secolo passato. Voi leonesse fate eccezione, spalleggiate da pianeti che promettono pensieri profondi, bagni di ottimismo e raggi positivi. Lasciatevi guidare dagli amici che affollano il Capricorno, segno complice che non offre emozioni, ma preziosi indizi di stabilità. 

Gemelli Dal 21 maggio al 20 giugno 

Ogni dodici mesi, l’American Dialect Society classifica le parole dell’anno. Quella del 2019  è yeet, esclamazione di quattro lettere che può indicare entusiasmo o, al contrario, sconcerto  in situazioni imbarazzanti. Per le nate in giugno, è una settimana yeet. Siete in altalena, Nettuno confonde le idee, Marte e Urano aiutano  a schiarirle. E voi di sicuro non vi annoierete! 

Cancro Dal 21 giugno al 22 luglio 

Pensateci: il senso del giusto o dell’ingiusto  è poco più di un’opinione. Annegate fra  gli impegni e il vostro quieto mondo vi appare capovolto. Saturno, Plutone e Venere: li avete tutti contro. Ma Urano e Marte congiunti danno palate di coraggio alle nate in luglio: non  è il momento di trattenere energia e chiudersi  in casa, anzi! Evitate le situazioni ammuffite. Basta un po’ di ghiaccio e l’ematoma si sgonfia. 

Leone Dal 23 luglio al 22 agosto 

Settimana sprint per le nate in agosto: la brezza leggera di Giove vi dà il benvenuto in una terra nuova, dove niente è scontato e molto è imprevedibile. La tavola è imbandita alla luce di candele bianche, Marte e Urano invitano alla festa. Solo Mercurio si oppone, le parole sembrano inciampare e piccole cicatrici verbali vi mostrano l’errore. Insignificante sbavatura  di una settimana quasi perfetta. 

Vergine  Dal 23 agosto al 22 settembre 

Vi sentite la versione aggiornata di una app  che appare per caso (ma il caso non esiste)  sul vostro cellulare. Provate il brivido di costanti feedback positivi dai dettagli chiari e precisi. Persino la volontà somiglia al disimpegno  e scorre come acqua di sorgente. Niente sembra chiedere fatica. Merito di Venere, Saturno  e Plutone, che come un precoce germogliare  di foglie, affiorano prudenti. 

Bilancia Dal 23 settembre al 22 ottobre 

Per voi che respirate equilibrio e leggerezza, accettare l’imprevisto è un bel problema.  Ma chiunque, anche un pianeta irruente come Marte o soporifero come Saturno, prima di farsi apprezzare appare un inatteso sconosciuto,  che poi può irragionevolmente diventare amico.  Uscite dal bozzolo e andate incontro a questi nuovi compagni di strada: l’equilibrio vacillerà, ma le acque traboccano di onde positive. 

Scorpione Dal 23 ottobre al 21 novembre 

Quando i fatti coincidono con le aspettative, quando mente e cuore sono amici per la pelle, quando l’intelletto cerca, e il cuore trova (copyright George Sand), correte solo un rischio: impigrirvi in una specie di strana pace dove tutto sembra perfetto. Uscite dal guscio: le giornate prendono una nuova forma, qualsiasi meta  è attraente e vicina. I pianeti passano, voi  ve li gustate: e se Venere ha la forma dell’acqua, Saturno è solido come la roccia. 

Sagittario Dal 22 novembre al 20 dicembre 

Per voi esiste soprattutto il presente, l’energia  è spontanea, senza inibizioni o catene: l’effetto Giove continua la sua corsa, il ritmo sincopato  scandito da Marte e Urano non vi lascia  il tempo di aspettare: se siete ragazze dell’ultima decade, cogliete la cosiddetta palla al balzo, qualsiasi sia la sua velocità. Nettuno dal segno dei Pesci confonde i sensi con suoni ovattati.  Ma sono lievi, a effetto trasparenza. 

Capricorno Dal 21 dicembre al 19 gennaio 

Venere e Saturno in Capricorno, ovvero l’amore è una questione di sobrietà, roba da studentesse secchione, serenità di una storia senza scosse. Ma è soprattutto sinonimo di cortesia e gentilezza, come il piacere che dà un biglietto  di ringraziamento scritto a mano. Sono escluse dal torpore di tisane e tè del pomeriggio le Capricorno della terza decade: Marte e Urano servono un cocktail alcolico dal sapore nuovo. Gustatelo senza opporre resistenza. 

Acquario Dal 20 gennaio al 18 febbraio 

Immagini sfuocate improvvisamente a fuoco.  La scrivania, da campo di battaglia che  era, appare vuota e decolorata. E nella cabina armadio c’è già spazio per il guardaroba  di primavera: è come se nelle vostre giornate fosse passato l’aspirapolvere, rimettendo  tutto in ordine. È il vostro compleanno, e i pianeti lo festeggiano sussurrandovi una strofa  dell’indimenticabile, attualissimo Lucio Battisti:  «Tu chiamale, se vuoi, emozioni». 

"Rimettete in onore l’astrologia, o bandite dal linguaggio i vocaboli:  influsso, ascendente, disastro, e altri derivati dalla stessa fonte".     Alessandro Manzoni 

