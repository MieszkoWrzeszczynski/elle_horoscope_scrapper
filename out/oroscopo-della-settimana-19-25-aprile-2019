L'oroscopo del giovedì è l'oroscopo della settimana (dal 19 al 25 aprile 2019) segno per segno 

Paola Calvetti 

18/04/2019 

L'oroscopo della settimana dal 12 al 18 aprile 2019 

Ariete Dal 21 marzo al 20 aprile 

«Prendere la vita con leggerezza  non è superficialità, ma planare sulle cose dall’alto e non avere macigni sul cuore»:  sante parole che Italo Calvino sembra avere scritto pensando a voi. La vostra mente  osserva, analizza, cataloga, ma poi lascia  i pensieri liberi di volare. Scoprite il piacere  della gratitudine e, finalmente, riuscite  a pronunciare quel “grazie” che ormai  avevate in gola da tempo. 

Toro Dal 21 aprile al 20 maggio 

La vostra bacheca Facebook è affollata di auguri  di compleanno. Persone a cui tenete che si erano eclissate da mesi riappaiono d’incanto, con pensieri più che affettuosi. Il Sole aggancia Urano il 25 aprile: è la festa della liberazione e il vostro personale inno alla libertà ritrovata. Ma quanto  è bello sostituire il pigro “non ce la posso fare”,  con un sano “non lo faccio perché non lo voglio”? 

Gemelli Dal 21 maggio al 20 giugno 

Per voi, specialiste delle cose interrotte, niente  è più interessante di quello che potreste  fare al posto di quello che dovreste fare sul serio.  E se la dea della superficialità vi passeggia accanto, evitate di accumulare lavori “in corso”, tipo la classica iscrizione in palestra con l’intima certezza di non metterci mai piede. Salve dal morbo dell’inconcludenza le nate nella seconda decade: grazie a Marte, si danno una mossa. 

Cancro Dal 21 giugno al 22 luglio 

Quando a un certo punto della serata si aveva solo voglia di scappare indisturbate, si usava l’espressione “uscire all’inglese”. Oggi vi si addice la più moderna jomo, ovvero la joy of missing out, efficace risposta all’obbligo di esserci sempre e farsi trovare connessi e operativi. Nettuno e Luna, soprattutto il 20 il 21 aprile, invitano a mettere  il naso fuori dal guscio. Almeno con la fantasia. 

Leone Dal 23 luglio al 22 agosto 

Sostiene il poeta Fernando Pessoa che «l’umanità ama perché ha sentito parlare dell’amore»,  ma se fino a ieri vi sentivate come quando la festa è finita e lui/lei è arrivato/a proprio mentre stavate per andarvene, adesso il vento è cambiato.  E se, al contrario, avete paura che lui/lei vi ami troppo, ci pensa l’accetta di Urano a eliminare ogni incertezza: un colpo di telefono e il problema è risolto. Giorno magico: il 24 aprile. 

Vergine  Dal 23 agosto al 22 settembre 

Le disavventure sembrano aspettarvi a ogni angolo e arrivano quando meno ve l’aspettate? Non attivate il generatore automatico di ipotesi  sulle ragioni e incolpate Marte, che tanto fra poco  se ne va. Forse siete così focalizzate sull’idea di meritare riconoscimenti in futuro, da non godervi il presente. Sopportate cibandovi di dettagli minuscoli e di sfumature emotive impercettibili, che non sfuggono al vostro occhio analitico. 

Bilancia Dal 23 settembre al 22 ottobre 

In un mondo di open space c’è speranza anche per le introverse. L’arte di ascoltare di Plutarco,  un breve classico di quasi duemila anni fa,  è l’antidoto perfetto all’assedio di suoni e parole sgradite: «La natura ha dato a ciascuno  di noi due orecchie ma una lingua sola perché  siamo tenuti ad ascoltare più che a parlare».  Se arriva una brutta notizia, non prendetela  sul personale, ma fate appello alla gentilezza,  dote che può essere allenata a qualsiasi età. 

Scorpione Dal 23 ottobre al 21 novembre 

La differenza abissale tra il detto e il non detto  sta in quello che il messaggio contiene: esprimere un legittimo giudizio non significa “sputare sentenze”. E se dovete dare risposte urgenti, rimandate fino al 21 aprile, quando la Luna incrocia Venere e Nettuno e le parole giuste affiorano senza troppi sforzi. Ci pensano Saturno e Plutone a farle sembrare profonde, grintose e dure al punto giusto. 

Sagittario Dal 22 novembre al 20 dicembre 

Fossi in voi, diffiderei di chi vi definisce  “una persona speciale”. Se lo pensa davvero, appartiene alla categoria dei narcisi. E si sa che Narciso, in preda a un eccesso di amor proprio, ha perso per strada le emozioni. Se Marte bersaglia e carica di imprevisti giornate che sembrano nate difettose, confidate nel benefico Giove, un bonus che arriva quando ormai non  ci sperate più e siete convinte di non meritarvelo. 

Capricorno Dal 21 dicembre al 19 gennaio 

Amare ma non riuscire a dirlo, avere una voglia matta di restare, ma scappare: quante volte  vi è successo? Non avere coraggio in amore  può essere rassicurante, ma a lungo andare  si rivela nocivo persino per tipi tosti come voi.  Non ci crederete: concedersi il lusso di  puntare all’amore di questi tempi può rivelarsi  un buon affare. Venere, Nettuno e la Luna rompono la patina di durezza dell’amico Saturno e fanno miracoli. 

Acquario  Dal 20 gennaio al 18 febbraio Scrive il Financial Times che il 32 per cento  della popolazione adulta statunitense vive  e lavora in spazi condivisi. In questi giorni,  voi fate parte del restante 68 per cento. Il vostro disinteresse per la proprietà privata coincide  con l’insofferenza per chiunque si metta  sulla vostra strada. È Marte a darvi il coraggio  di abbattere gli ostacoli. Non è sempre  “o tutto o niente”, perciò concedetevi di fermarvi un attimo per fare il punto della situazione. 

Pesci Dal 19 febbraio al 20 marzo 

Ce lo ripetono in continuazione: realizza i tuoi sogni. E se fosse una trappola? A volte ci poniamo dei traguardi poi, una volta arrivate lì, non ce ne importa quasi niente. Forse è meglio tenersi strette le passioni vere, che possono essere sottoposte a verifica giorno dopo giorno  e cambiare destinazione. Ultime pennellate  di Venere nel vostro segno e sostegno di Saturno e Plutone: approfittatene. 

"C’era una stella che danzava e sotto quella sono nata" William Shakespeare in Molto rumore per nulla 

