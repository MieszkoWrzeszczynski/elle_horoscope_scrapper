L'oroscopo del giovedì è l'oroscopo della settimana (dall'1 al 7 marzo 2019) segno per segno 

Paola Calvetti 

28/02/2019 

L'oroscopo della settimana dall'1 al 7 marzo. 

Il segno favorito 

Pesci Dal 19 febbraio al 20 marzo 

Come il profumo della terra bagnata e dell’aria frizzante dopo un temporale, l’incontro del Sole con Nettuno e Mercurio può offrire vibrazioni confuse e regalare emozioni inedite. Durante questa settimana davvero felice, riscoprirete l’arte di raccontarvi al meglio, padroni di hashtag dalla fantasia sgargiante e di parole nuove ed eleganti, come se non aveste mai fatto altro nella vita. La Luna risplende grande e luminosa nel vostro segno, e voi siete già così ampiamente appagate da non accorgervene nemmeno. 

Ariete Dal 21 marzo al 20 aprile 

Guardare al vostro elettrocardiogramma e trovarlo piatto può essere un vantaggio: il cuore batte regolare e arriva a sfiorare la noia. Persino le giornate dell’imminente primavera sono lente come un vecchio film. La bella energia a cui eravate abituate trasloca: il 6 marzo, dopo anni di sommosse e mutamenti, Urano se ne va per sempre. Il cielo vi lascia nel godereccio abbraccio di Giove-Sagittario e di Venere- Acquario: battito più calmo sì, ma impagabile. 

Toro Dal 21 aprile al 20 maggio 

Per le nate dal 20 al 23 aprile: segnate in agenda la data del 6 marzo. E se siete in fase di rammarico per scelte non fatte o anche solo rimandate, preparatevi ad agire. L’arrivo di Urano (che si fermerà dalle vostre parti per anni), accende i pensieri e scioglie ogni pigrizia. Per tutte le altre: a causa di Marte nel segno, vi sentirete come se, ogni giorno, foste costrette ad affrontare una sfibrante maratona. Dieta! 

Gemelli Dal 21 maggio al 20 giugno 

Quando aprite una discussione, fra amletici dubbi e inciampi lessicali, vi perdete in mille rivoli. Discolpatevi: la confusione regna, ma è indipendente dalla vostra volontà. Tutto sommato vi si addice: le certezze assolute non fanno per voi. Il presente che addormenta il futuro e scorda il passato può indicare la strada sbagliata. Stabilite pure voi quale seguire, però decidetevi. 

Cancro Dal 21 giugno al 22 luglio 

I baci a distanza non vi piacciono. Le relazioni, figuriamoci. Voi avete bisogno del nido. Ma è arrivato il momento di non reagire con le solite, salvifiche fughe. Una manciata di Pianeti dal segno dei Pesci e un vitalissimo Marte dal Toro incitano a prestare attenzione a un dolce sentire: le emozioni sono davanti a voi come particelle al microscopio, da esplorare una a una. 

Leone Dal 23 luglio al 22 agosto 

«Perché condividere tutto?», vi dite. Non siete tipi da sharing economy, il mantra è: «Quello che è mio è mio, quello che è tuo è tuo». Ma per le nate in luglio è ora di ripensarci, e fare ciò che fino a ieri suonava come lesa maestà: cambiare idea. Prendetevi la libertà di condividere, se non l’auto o il divano, almeno pensieri e sensazioni. E date udienza a Urano che, irruente e impetuoso, dal 6 marzo bussa alla vostra porta. 

Vergine 

Dal 23 agosto al 22 settembre ordine maniacale, valutazioni attente, riflessioni ponderate e, se occorre, ispezioni: rispetto a voi, la guru del decluttering Marie Kondo è una ragazza disordinata. Il consiglio dei Pianeti è quello di alzare lo sguardo dal microcosmo, mollare la razionalità a voi così cara per esplorare ciò che vi circonda con maggiore empatia. È assodato che la verità si nasconde nei dettagli, ma lo sguardo d’insieme può essere altrettanto appagante. 

Bilancia Dal 23 settembre al 22 ottobre 

Sembra facile prendere una decisione: si divide un foglio in due colonne, da una parte si scrivono i pro, dall’altra i contro e via. Peccato che nella vita reale le cose non vadano così. Allontanare la ragione dal sentimento (copyright Jane Austen) non è uno scherzo nemmeno per voi, equilibrate bilancine: l’una si infila nella colonna dell’altro e addio al controllo. La linea di separazione diventa un groviglio. 

Scorpione Dal 23 ottobre al 21 novembre 

Se siete nate il 24, il 25 o il 26 ottobre, preparatevi all’irruzione di Urano senza aprire il paracadute, visto quanto amate volare. Del cambiamento forzato esiste una versione allegra e scanzonata: la vostra. I Pianeti amici dal segno dei Pesci, Sole, Nettuno e un vivacissimo Mercurio, con il solido supporto di Saturno dal capricorno, invitano a curiose attese e soddisfano i desideri delle altre due decadi. 

Sagittario Dal 22 novembre al 20 dicembre 

La vostra massima aspirazione? Anticipare il tempo, osservando il mondo da lontano pur restando al centro della scena. E visto che di solito arrivate sempre prima, vi tocca aspettare tutto ciò che, secondo voi, è in ritardo. Il tesoretto si chiama Giove: usatelo. È lui la vostra alchimia. Trasforma il materiale grezzo in oro e si insinua nelle vostre giornate. ringraziatelo, perché i Pianeti dai Pesci punzecchiano senza sosta. 

Capricorno Dal 21 dicembre al 19 gennaio 

E ora che succede? Perché questa (sobria) felicità è oscurata dalla paura che finirà presto? Se girassero un film su di voi, la sceneggiatura sarebbe infarcita di domande tipo queste. Amate giocare di sottrazione e costruire il futuro con mattoncini di tenacia. Ma si può provare una struggente nostalgia anche quando tutto gira per il verso giusto. Il 6 e il 7 marzo, rivolgete lo sguardo verso il romantico segno dei Pesci: la Luna scioglierà il cuore, perfino alle più razionali. 

Acquario Dal 20 gennaio al 18 febbraio 

Per carattere siete spesso in bilico tra pensiero e azione, anzi, in qualche modo vi sentite dentro a entrambi e riuscite a gestirli senza strafare. Ma le rapide pennellate di Venere, capace di sprigionare tenerezza e malinconia, desiderio e persino un filo di paura, vi autorizzano all’innamoramento. Non avete bisogno di aggrapparvi al principe azzurro che salva  o redime: i raggi di Venere non sono “magici” ma reali e pronti a farvi compagnia. 

"La conoscenza degli effetti e l'ignoranza delle cause produsse l'astrologia" Giacomo Leopardi 

