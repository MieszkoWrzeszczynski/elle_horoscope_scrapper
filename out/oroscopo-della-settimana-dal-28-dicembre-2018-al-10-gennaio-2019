L'oroscopo del giovedì è l'oroscopo della settimana (dal 28 dicembre 2018 al 10 gennaio 2019) segno per segno 

Paola Calvetti 

27/12/2018 

L'oroscopo della settimana dal 21 al 27 dicembre 2018. 

Sagittario Dal 22 novembre al 19 gennaio 

Ve l’hanno già detto, scritto, sussurrato, gridato persino le invidiose: il 2019 è il vostro anno. Ma Giove non basta: la “fortuna” è uno stato mentale, come scrive il blasonato Scientific American. Perciò state attente a quello che volete, perché potreste ottenerlo davvero. Finito il tempo delle rinunce, chi lavora chieda pure un aumento. E chi è ancora alla ricerca del suo posto nel mondo, adesso magicamente lo troverà. 

Ariete Dal 21 marzo al 20 aprile 

Marte è in prima fila e il 3 gennaio entra nel segno che gli calza come un guanto morbido: il vostro. A fare la differenza saranno svolte tanto casuali quanto virtuose, in ogni caso azzeccate. Apritevi alla serendipità, la gustosa e impagabile magia di trovare qualcosa di positivo mentre non lo si sta cercando. Niente impegno della mente, meglio scampoli colorati dall’immaginazione. 

Toro Dal 21 aprile al 20 maggio Sliding doors: porte che si aprono o si chiudono. Dipende. Fate delle scelte ponderate (l’imprevisto come sempre vi disturba), ma affidatevi alla potenza del caso e all’imperscrutabilità delle conseguenze. La fiducia è una bella emozione, nella quale si fondono istinto e ragionamento, calcolo e intuizione, attesa e speranza. È come se i pianeti dall’amico Capricorno vi dicessero: ci siamo. 

Gemelli Dal 21 maggio al 20 giugno 

Le decisioni sbagliate sono come le ciliegie: una tira l’altra. Perciò niente frasi a metà buttate lì a caso fra un calice e l’altro: il suggeritore Mercurio produce discorsi senza senso e parole volubili. Urge chiarezza. Il vostro sense of humour confonde le idee, Giove illude le più temerarie. Consiglio spassionato: tacete. E fate sorrisi di buon augurio a tutti: rivali e concorrenti. 

Cancro Dal 21 giugno al 22 luglio 

Vi sentite obbligate? Giudicate irrilevante ciò che dovete fare? Vi considerate inadeguate? Sono sensazioni passeggere. Rinunciare solo per azzerare lo stress di una decisione è più di un consiglio. La buona idea è chiedersi “qual è la cosa più terribile che può succedermi se accetto?”. Di solito non è così terribile. E il problema si sgonfia. Quello che vi manca è il bagliore dell’intimità, per voi il più profondo dei desideri. 

Leone Dal 23 luglio al 22 agosto Rigenerazione è una parola carica di promesse: ogni gesto o pensiero a riguardo svela l’ambientalista che è in voi. Non sbracciatevi troppo, però: Giove, la Luna e Mercurio vi guardano con luminosa innocenza e, se sapete ascoltarli, trovano le parole giuste senza chiedere sforzi. L’energia non è un concetto vago: la sentite scorrere in voi come una cura extra lusso. 

Vergine Dal 23 agosto al 22 settembre 

Chi ha detto che in questi giorni bisogna partecipare a feste su feste? Sorridete all’anno nuovo nella quiete. Solo nella calma (da non confondere con la noia) vi sentite a casa. Avete così chiari gli obiettivi a lungo termine che, una volta tanto, non vi lasciate sovrastare dai dettagli. Il paradosso, per voi così modeste, è uno solo: pensate in grande. Avrete la battuta pronta senza stare a pensarci su. 

Bilancia Dal 23 settembre al 22 ottobre 

Frase sensata della settimana: nessuna vita (neanche quella degli altri che vi sembra tale) è perfetta. Capita a tutte di inciampare nel fallimento. Allora conta il modo in cui si supera persino il più struggente dei rimpianti. Non siate troppo ostinate: abbandonare un compito impossibile apre nuovi percorsi. Concedetevi una pausa, complici i giorni di vacanza. E guardate al passato con sollievo. 

Scorpione Dal 23 ottobre al 21 novembre 

All’Università di Yale, i corsi che riguardano la felicità sono a numero chiuso: la fila delle matricole è lunghissima. Fra i compiti settimanali, gli aspiranti felici devono fare gesti di gentilezza e conoscere qualcuno di nuovo, saltando i pregiudizi. Quindi, se vi capita di incontrare “qualcuno”, rispondete in fretta e cogliete l’attimo. Per voi, scatta a mezzanotte in punto. Nella notte più sopravvalutata dell’anno. 

Capricorno Dal 21 dicembre al 19 gennaio 

«Chi di noi resiste alla tentazione di sentirsi indispensabile?», scrive Margaret Atwood (la scrittrice di Il racconto dell’ancella). Ma un segno non è un’antologia, è solo un segno, un semplice avvertimento o un utile bagliore. Dipende da voi. E se, causa Saturno, vi sentite lontane e inosservate, create empatia e festeggiate il compleanno nell’unico modo possibile: ascoltando chi vi vuole bene. 

Acquario Dal 20 gennaio al 18 febbraio 

«Il principale nemico della creatività è il buonsenso». La maestra delle medie? No, quel geniaccio di Pablo Picasso. E poiché non esistono differenze di genere in tema di creatività, non sentitevi strane se avete la testa e il cuore in perenne movimento: sono i pianeti. Venere e Luna contrarie se la vedono con Giove e Mercurio ad alto tasso di calorie. 

Pesci Dal 19 febbraio al 20 marzo 

Alice (quella del Paese delle Meraviglie) chiede al Gatto del Cheshire: «Da che parte devo andare?». «Dipende da dove vuoi arrivare», risponde lui, sgranando gli occhioni. Grazie a Venere e alla Luna, uscite dal paese delle meraviglie e precipitate nel mondo reale: l’ultimo dell’anno è la notte dei propositi, e i vostri adesso parlano di riscatto, rinascita, rinnovamento, risveglio. 

 

"Si nasce sempre sotto il segno sbagliato e stare al mondo in modo dignitoso vuol dire correggere giorno per giorno il proprio oroscopo". Umberto Eco 

