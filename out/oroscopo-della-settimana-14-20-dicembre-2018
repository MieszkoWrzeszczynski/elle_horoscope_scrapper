L'oroscopo del giovedì è l'oroscopo della settimana (dal 14 al 20 dicembre 2018) segno per segno 

Paola Calvetti 

13/12/2018 

L'oroscopo della settimana dal 14 al 20 dicembre 2018. 

Capricorno Dal 21 dicembre al 19 gennaio 

Le varianti di percorso non fanno per voi  e il piacere di arrivare con calma al paesaggio  a lungo cercato è davvero impagabile.  Dritte al punto, finalmente pensate in grande.  L’intransigente Saturno è annunciato  da mesi, ma per voi i doni di felicità nascono spesso dai pianeti più dolenti. Marte, Nettuno  e le paillettes della Luna partecipano  al banchetto. Per un’ecologia dell’anima  che vi sta sempre tanto a cuore. 

Ariete Dal 21 marzo al 20 aprile 

Il 18 dicembre, quando la Luna tocca Urano, l’effetto sorpresa per le nate della terza decade è invidiabile: l’attrazione per tutto ciò che  è nuovo e il fascino dell’imprevedibile affrettano decisioni rimandate troppo a lungo. Più sagge  e prudenti le nate in marzo: Giove cerca  spazio, mentre Saturno smaschera pensieri ormai vecchi: niente passeggiate, insomma, meglio allenarsi per il salto a ostacoli. 

Toro Dal 21 aprile al 20 maggio 

Difendete il territorio, ma non limitate la capacità di scegliere e capire. Guardano tutti dalla vostra parte, privilegio concesso a poche. Pazienza  se Venere possessiva confonde le acque (sinonimo gentile di “casino sentimentale”) perché Saturno, Plutone, Marte, Nettuno e la Luna seguono le azioni, le parole e i personaggi del vostro teatro personale senza fare sbagli. 

Gemelli Dal 21 maggio al 20 giugno 

Perfetta scappatoia dall’ingranaggio delle cose reali, ingannevole come un velo di tulle, l’invito alla fuga si fa impellente. Accogliete il pressante desiderio di essere altrove, ma se siete in partenza, occhio a non scordare il trolley sul taxi, rivolgere domande impertinenti alla hostess  o salire sul treno sbagliato. Per il resto, tutto ok. 

Cancro Dal 21 giugno al 22 luglio 

Vi sentite sospese in un racconto a più voci. Potremmo chiamarlo “strabismo del doppio sguardo”, rivolto al passato con rimpianto  e al futuro con fiducia. Amare o anche solo innamorarsi, però, vuol dire creare insieme. Affilate la fantasia il 14 e il 15 dicembre, quando la Luna è in Pesci, blindata da Marte e Nettuno  e colorata da Venere: qualcosa di fantastico  da mettere nel bagaglio delle possibilità. 

Leone Dal 23 luglio al 22 agosto 

Inseguite pure immaginari palcoscenici amorosi. Se pensate di aver tollerato abbastanza gli sgarri di fidanzati, mariti o amici fino all’invisibile punto di rottura, non evitate l’incontro: Giove accelera il passo, brucia gli eventi e Mercurio vi rende disponibili al più esuberante dei dialoghi. O, se necessario, al giudizio più impietoso. Perfino il lui più ottuso, qualcosa capirà. 

Vergine  Dal 23 agosto al 22 settembre 

Il vento contrario sconsiglia resistenze ostinate. Tra Mercurio e Giove è un intreccio  di incomprensioni, persino di frivoli malintesi, occasioni mancate e forse,  anche economicamente, felici. Vorreste essere trasparenti, ma il concetto di tolleranza  vi sfugge e la fiducia vi sembra un bene  in estinzione. Comunque vadano  le cose (e il portafoglio), a scapito della bulimia natalizia, voi risparmiate. Suona come  un compromesso? Ebbene sì, lo è. 

Bilancia Dal 23 settembre al 22 ottobre 

Saturno, Plutone e Urano sembrano inghiottire tutto, certezze e incertezze comprese. Cercano un varco nel vostro bisogno di ogni forma  di bellezza, armonia, equilibrio. Che fare? Abbassate la guardia, lasciatevi modellare, aderite quasi con gusto al caos. La ricostruzione è in atto, e l’ordine si ristabilirà a un patto:  non votatevi alla cultura della perfezione. Anche il senso dell’attesa ha la sua magia. 

Scorpione Dal 23 ottobre al 21 novembre 

Il pianeta in carica è Venere: l’eros profuma  dal primo sfiorarsi. È il tempo della gioia,  che percepite libera e leggera. Niente legami troppo stabili però, nonostante le emozioni  siano affidabili. Strano per voi, che adorate ficcarvi nel mistero come topi nel formaggio. Nettuno ispira, mentre lo slancio di Marte  vi rende iperattive. Il 14 e il 15 dicembre, affidatevi al canto finale della Luna. 

Sagittario Dal 22 novembre al 20 dicembre 

Viaggiare sì, ma dove? La destinazione si chiama futuro, eppure non avete strategie pronte all’uso. È sempre difficile per le amazzoni  dello Zodiaco sottrarsi al desiderio  di avventura. È solo questione di adattamento,  basta moderare la velocità e piegarsi come canne di bambù. Perché se Giove promette  quando Nettuno illude, Marte domina il gioco  e va accettato per quello che è: un guerriero. 

Acquario Dal 20 gennaio al 18 febbraio 

Panettone o Pandoro? Regola o esperimento? Scienza o arte? L’indecisione regna sovrana. Dovremmo sempre essere grate  a chi ci ama, ma Venere in Scorpione rende inutilmente sospettose, polemiche, talvolta inavvicinabili. Le donne perfette non esistono, sono invenzioni letterarie (dei maschi?),  però qualche sforzo in più verso l’armonia  adesso vi tocca proprio farlo. 

Pesci Dal 19 febbraio al 20 marzo 

La Luna del 14 e del 15 è un regalo di lusso.  Venere, complici Marte e Nettuno, crea l’alchimia perfetta. Perché guardare altrove, quando non c’è nemmeno il tempo di accorgersi che le cose stanno cambiando? Godetevi la scoperta del presente: avete la vitalità necessaria per afferrarlo. La voce dolce e familiare della  Luna vi scivola accanto e vi rende arrendevoli. 

"L’astrologia è una scienza immensa che ha regnato sulle più grandi intelligenze".                                                                                                                                                                   Honoré de Balzac 

