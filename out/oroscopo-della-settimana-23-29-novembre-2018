L'oroscopo del giovedì è l'oroscopo della settimana (dal 23 al 29 novembre 2018) segno per segno 

Paola Calvetti 

22/11/2018 

L'oroscopo della settimana dal 23 al 29 novembre 2018. 

Leone Dal 23 luglio al 22 agosto 

Vi meravigliate della quantità  e dell’affollamento dei vostri pensieri?  Della vitalità che d’improvviso vi avvolge  come un’irrequieta spirale? Perché dare  loro un nome? Godetevele. Luna, Sole, Mercurio, Venere, Giove e Urano,  sparsi qua e là verso il vostro segno, spingono  a lasciarsi andare. In una parola: osate.  Anche le più innocenti fantasticherie  si riveleranno all’altezza delle promesse. 

Ariete Dal 21 marzo al 20 aprile 

Una settimana carica di promesse per le nate  nella prima decade, fra l’ombra silenziosa  di Saturno e la luce oscillante di Giove e del Sole.  Il tapis-roulant corre a doppia velocità, da regolare a piacere sul vostro passo. Armonie  e dissonanze a cui non opporre resistenza. L’appiglio c’è, dentro e fuori di voi. Ingresso vietato alle pessimiste: la musica di sottofondo è dolce. 

Toro Dal 21 aprile al 20 maggio 

Sciogliete i muscoli contratti, alzatevi  dalla comodità del divano in cui siete felicemente sprofondate: non è il momento della pigrizia  e l’orologio corre veloce. Vi scoprirete toniche  e scattanti. Basta evitare i vecchi rifugi: farne  a meno è un modo per non avere paura  dei sogni. La vostra stanza è investita di luce,  il sorriso distratto e svagato. 

Gemelli Dal 21 maggio al 20 giugno 

Prudenza con le parole (incluse mail e messaggi dal cellulare): il malizioso Mercurio opposto ingarbuglia anche le più attente. La logica  si è persa. I pensieri non sono strumenti solisti,  ma un’orchestra dal suono forte, e le domande hanno più di una risposta. Nel silenzio  la musica sfuma ed emergono mezze verità.  Il 23, la Luna piena lancia occhiate generose  alle nate dopo il 15 giugno. 

Cancro Dal 21 giugno al 22 luglio 

È il silenzio dell’alta montagna, intrappolato  nel bianco e nel freddo. Il semplice silenzio  di una pausa, il momento della calma tranquilla. Sull’altra sponda del fiume, l’amaca  dei ricordi culla la lontananza. Siete parte  di qualcosa di più grande. È Nettuno  ad alterare le percezioni: la creatività è a mille.  Il resto è pronto per sparire tra la folla. 

Vergine  Dal 23 agosto al 22 settembre 

Voi, che di solito siete pratiche, in questi giorni non andate per il sottile. Percepite le oscillazioni e le urgenze di Marte. E l’insistente, mutevole Mercurio suggerisce troppe variabili  da negoziare. Alt! Nella linea di confine  fra libertà e appartenenza, c’è spazio per entrambe. E poi niente è perfetto:  perché ostinarsi a camminare in linea retta, quando anche girando in tondo  si ottengono risposte? 

Bilancia Dal 23 settembre al 22 ottobre 

Amore non sta fermo, non resta schivo o muto: amore è visibile, esige emozioni precise.  Amore parla. Voi, nate nella terza decade,  non distraetevi dallo sguardo languido  di Venere e dall’irruenza di Urano. Accoglieteli come ospiti graditi: il cielo è terso, senza nuvole all’orizzonte. E anche se Saturno dilata il tempo, non chiudete la porta a chiave: le sfumature  più delicate sono un dono della Luna. 

Scorpione Dal 23 ottobre al 21 novembre 

Vulcani addormentati ma mai estinti, cedete  il passo alle occasioni scandite dal vento  (e dai pianeti). Non sono “le cose” a essere cambiate, siete voi a essere diverse. Godetevi  la tregua, anche se la parola relax per voi  fa rima con noia. Potete permettervi le scosse benefiche di Marte, la trasognata romanticheria di Nettuno, le spalle solide di Saturno, il potere creativo di Plutone. Serve altro? 

Sagittario Dal 22 novembre al 20 dicembre 

Buon compleanno alle nate della prima decade, contagiate dalla felicità di Giove.  È solo un istante, eppure sorprende  con un abbaglio. Adesso il futuro sembra  più vicino del passato, galoppa, trascina,  è a portata di mano. Effetto collaterale  per la seconda decade: parole di troppo, impazienti e vulnerabili bla-bla,  ondate di superlativi e aggettivi roboanti.  Giorno speciale il 27 novembre. 

Capricorno Dal 21 dicembre al 19 gennaio 

La settimana cambia colore agli umori delle nate nella prima decade: il grigio autunnale  vira al rosso ruggine, grazie a Marte che stende lo scudo di un magnifico foliage  e sprona a decidere. Il vantaggio di farvi prendere le distanze da tutto ciò che è superfluo è senza prezzo, e se Plutone lascia crepe invisibili alla seconda decade, Urano  regala le ultime benefiche scosse alla terza. 

Acquario Dal 20 gennaio al 18 febbraio Seconda decade, ovvero: quando le parole diventano una rete di spiegazioni infinite,  si finisce per restarne impigliati. Chiacchiere felici, al contrario, per tutte le altre. Impossibile resistere all’esuberanza di Giove e alle  sue lusinghe. Gli ostacoli che si frappongono  fra voi e il vostro immediato futuro sono insignificanti. Basta un colpo di vento e via. 

Pesci Dal 19 febbraio al 20 marzo 

Che voglia di strattonare emotivamente chi  vi sta vicino! Ma l’urgenza e la fretta possono rovinare tutto. Ciò che vi preme, adesso,  è un cambiamento. È Marte che spintona  e chiede vitalità alla prima decade: urgono decisioni. Le altre, chiuse nella bolla  di Nettuno, covano illusioni senza accendere  i fari antinebbia. L’immaginazione è un balsamo. Il suo profumo sorprende sempre e,  intangibile, si insinua nelle trame dei ricordi. 

"La colpa, caro Brutus, non è nelle stelle, ma in noi stessi" (William Shakespeare) 

