L'oroscopo del giovedì è l'oroscopo della settimana (dal 30 novembre al 6 dicembre 2018) segno per segno 

Paola Calvetti 

29/11/2018 

L'oroscopo della settimana dal 30 novembre al 6 dicembre 2018. 

Scorpione Dal 23 ottobre al 21 novembre 

Sotto lo sguardo fiero da eroine da romanzo gotico, ora siete un magnifico insieme  di possibilità. Scorre tutto a velocità elevata:   la complicità di Marte e Nettuno è la migliore delle garanzie e accelera il vostro passo.  Vi rincorre anche la voce amica di Venere,  mentre la dolce melodia di Mercurio è un invito  alle parole felici. Tutto in questo momento sembra inevitabile. E il 6 dicembre la Luna  aggiunge il fiocco. 

Ariete Dal 21 marzo al 20 aprile 

La regola e le sperimentazioni, la scienza esatta  e la sregolatezza dell’arte, la pratica e la teoria.  Ci sono forze in sintonia con il tempo,  altre che lo contraddicono, ma l’inizio e la fine,  a ben vedere, possono saldarsi. Il piacere dell’attesa non è il vostro atout, accettare il senso di scelte necessarie nemmeno, eppure la luce  del vostro fuoco rivelerà verità nascoste,  che vi sorprenderanno. 

Toro Dal 21 aprile al 20 maggio 

Mercurio marcia a passo di gambero  e ingarbuglia i pensieri della terza decade.  In questi giorni, se potete, rimandate contratti, cruciverba complessi, nuove app sul cellulare:  le parole possono diventare catene in cui si resta impigliate. Le nate in maggio godono del solido abbraccio di Saturno e Plutone, uno spazio rassicurante nel quale trovare rifugio. Saprete prendere, se è il caso, decisioni impopolari. 

Gemelli Dal 21 maggio al 20 giugno 

Attraversate lo spazio come acrobate appese  al filo, cercate compromessi, vi mostrate curiose di sapere come andrà a finire. Siate prudenti: camminando sulla corda, persino le suggestioni sono volubili. Gli incontri sono rapidi, corrono improvvisi come immaginarie vie di fuga,  le direzioni si confondono e traggono in inganno. Fermarsi e abbandonare il campo, please. 

Cancro Dal 21 giugno al 22 luglio 

Postumi emotivi: avete la tentazione di tornare indietro nel tempo come in un thriller, per scoprire chi è stato. Quando riaffiorano figure scolorite, però, è meglio guardare avanti, anche se la meta  è tutta da inventare. Tranquille, sta passando.  La seconda e terza decade sentono il galoppo  di Marte e l’evanescenza di Nettuno: lasciatevi trasportare. Senza opporre resistenza. 

Leone Dal 23 luglio al 22 agosto 

Che strano, leonesse. È come se non voleste compromettervi, se aveste paura di sciuparvi mentre ascoltate la voce squillante di un Giove esploratore, che vi esorta a rischiare.  La prudenza non è da voi. Eppure siete pigre, aspirate a un’insolita calma. Volete certezze, ma vi mettete al riparo da ogni responsabilità. Dove è finito il vostro orgoglio? 

Vergine  Dal 23 agosto al 22 settembre 

Prima e seconda decade: se siete nervose  dalla punta dei piedi alla cima dei capelli, avete un’attenuante. Tra una sessione  di pilates o di soft yoga e un’ora di kickboxing, non esitate a infilare i guantoni. La saggezza  di Saturno attenua l’irruenza e protegge  dal rischio di decisioni affrettate.  La terza decade resta a riposo forzato sotto  i raggi della Luna: con il freddo in arrivo,  per voi sarà una vera pacchia. 

Bilancia Dal 23 settembre al 22 ottobre 

Sono giornate di pazienza e di cura,  che a lungo andare possono persino rivelarsi  le migliori. Il passo di Saturno è lento  e costante e rischia di logorare le più fragili. Giove, invece, va di fretta e incalza la certezza  del presente: il momento è propizio per alzare  gli occhi dal cellulare e guardare dentro  voi stesse. La linea di confine sta nel mezzo.  E poi, perché sottrarsi alla nostalgia? 

Sagittario Dal 22 novembre al 20 dicembre 

La cosa bella delle crepe, anche quando  sono sottili fessure, è che possono essere aggiustate. Gratitudine per Giove che ripara  e restituisce schegge di verità alla prima decade. Marte e Nettuno portano auguri di buon compleanno un po’ troppo vivaci: creano  un surplus di energia e quindi, se il regalo  che arriva non è quello giusto, almeno sapete  chi confonde le acque dei vostri desideri. 

Capricorno Dal 21 dicembre al 19 gennaio 

Fate il gioco di quel silenzio che tanto amate, trovate spazi personali che appartengono  solo a voi stesse e che non siete costrette  a raccontare. La vostra calma felpata è un’arma, offre la sensazione di un’accoglienza dalla inedita dolcezza. Marte e Saturno in armonia rappresentano affidabili alleati. Essere  non è il vostro punto forte. Voi preferite il fare. 

Acquario Dal 20 gennaio al 18 febbraio 

Nei suoni acerbi di un inverno amico, sono  i ricordi a parlare di noi. Se ignorate le lusinghe di Venere e le scosse di Urano, ci pensa Giove  a fare da paciere: libera le nate di gennaio, scioglie lacci e convenzioni, regala palate  di fiducia e voi, stravaganti e poco conformiste, finalmente respirate come vi piace.  Consentito moderare la velocità e godersi  il lusso e il privilegio dei sogni. 

Pesci Dal 19 febbraio al 20 marzo 

Marte si fonde con Nettuno per le nate della seconda decade, con abilità fredda e niente affatto tranquilla: che voglia di abbandonarsi alle loro onde! La meraviglia si fa strada,  in tutti i sensi. E chi, per eccesso di prudenza preferisce tenersi a distanza di sicurezza, perderà l’occasione di chiarire conti  in sospeso, realizzare progetti, acchiappare  al volo sogni che sembravano scomparsi. 

"Quando persino i filosofi non hanno più nulla da dirci, è scusabile volgersi verso                             il cicaleccio fortuito degli uccelli, o verso il contrappeso remoto degli astri".                                                                                                                                                            Marguerite Yourcenar 

