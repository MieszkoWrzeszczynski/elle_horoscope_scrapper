L'oroscopo del giovedì è l'oroscopo della settimana (dall'11 al 17 gennaio 2019) segno per segno 

Paola Calvetti 

10/01/2019 

L'oroscopo della settimana dall'11 al 17 gennaio 2019. 

Toro Dal 21 aprile al 20 maggio 

Vi guardate allo specchio e, finalmente, pensate a quanto vi siete meritate l’appagante senso di serenità e sicurezza che ora vi avvolge come un plaid. Procedete con saggezza, decidete del vostro destino passo dopo passo e nessuno oserà più mettervi i bastoni fra le ruote. Il 16 gennaio poi, quando la Luna entrerà nel vostro segno, si trasformerà nel giorno perfetto di una settimana perfetta. Da postare su Instagram senza bisogno di filtri. 

Ariete Dal 21 marzo al 20 aprile 

Le giornate nervose di metà gennaio si aggiornano in tempo reale, come gli indici di borsa: Venere e Marte scaldano il cuore (e non solo) dal gelo di Saturno, i raggi del Sole sono tiepidi e Mercurio si diverte a confondere le idee. Non entrate in guerra con i pianeti: se ben gestiti, possono rivelarsi poco più di un banale difetto di pronuncia. Dai conflitti si può rinascere con inediti (per voi) brividi di saggezza. 

Gemelli Dal 21 maggio al 20 giugno 

Avete perso il senso dell’umorismo, la vostra capacità di inventare, i guizzi di genialità e non sapete dove? Marte, Giove e Mercurio chiedono chiarezza. Urge dire basta alle bugie (anche se a fin di bene): vi piazzerebbero nella categoria delle inaffidabili. Ultima chiamata per le nate nella terza decade: con Urano dalla vostra, cambiare destinazione è un attimo. 

Cancro Dal 21 giugno al 22 luglio 

Un cuore spezzato è come un braccio rotto: si aggiusta. È questione di tempo. Occhio, quindi, a non passare le giornate in attesa di essere mollate solo per il gusto di lamentarvi e tampinare le amiche con il classico “lo sapevo che finiva così”. C’è un’unica cura al pessimismo della settimana: non usatelo come arma di difesa, leggetelo come un’ombra che vi bullizza dal cielo e rispondetegli con un sorriso. 

Leone Dal 23 luglio al 22 agosto 

Nel 2019 torna di moda la permanente, un must degli anni ‘80: l’immagine riflessa delle vostre vaporose criniere leonine vi attirerà più del solito. Se vi invitano a una festa, però, non chiedete subito chi ci sarà: il passo da una sana consapevolezza di sé all’arroganza può essere brevissimo. E il confine rivelarsi un’imprudenza. Venere, Giove e Marte ingrassano i pensieri. 

Vergine Dal 23 agosto al 22 settembre 

Stabilità, che passione! Vedete le cose in maniera chiara, trovate la via d’uscita senza sforzi, la teoria e la pratica magicamente coincidono. Unico accorgimento per non diventare noiose: una storia d’amore o anche un breve incontro non si gestiscono dalla torre di controllo della razionalità. Si vivono e basta. Il vostro innato buon senso sale sul podio delle virtù prestatelo in giro ad amici e amanti, senza giudicare. 

Bilancia Dal 23 settembre al 22 ottobre 

Siete convinte che gli astri vi abbiano dato delle brutte carte, quando a voi spetterebbe un poker d’assi. Il vostro proverbiale senso del giusto o dell’ingiusto è disturbato dai pianeti che, dal Capricorno, vi guardano severi. Niente paura, è solo l’amarezza di un (lungo) momento. Il tempo per le illusioni è scaduto, ma ci sono diversi modi per uscirne indenni. Primo fra tutti, quello di fermarsi e osservare pazienti. 

Scorpione Dal 23 ottobre al 21 novembre 

Chiedere aiuto non significa umiliarsi, può trattarsi di un provvisorio calo di autostima. La scorta d’amore sembra esaurita e sentirsi amate un ricordo lontano nel tempo. Ma Amore torna, magari con una faccia nuova. E sarà in quel momento, che saprete cogliere la bellezza delle eterne seconde. Chi l’ha detto che bisogna stare sempre in prima linea? 

Sagittario Dal 22 novembre al 20 dicembre 

La giostra è ripartita e sembra non fermarsi. Beate nella vostra esuberanza, siete fiduciose, ironiche e persino sentimentali: tutto merito di Nettuno, che punta le nate della seconda decade come la prua di una nave. Venere a braccetto con Giove vi rende fluviali, pronte a saltare – letteralmente – nelle possibilità (tante) e negli imprevisti (pochi), come a Monopoli. 

Capricorno Dal 21 dicembre al 19 gennaio 

Secondo il filosofo Lao Tzu, la vera ambizione sta con i talloni inchiodati a terra e allunga le dita verso il cielo. Ignorate chi vi accusa di averne troppa (di solito lo fa chi ne ha pochissima), perché voi sapete guardare il cielo con i piedi ben piantati, senza mai perdere l’equilibrio. L’ascesa, però, non è fulminea: il quartetto formato da Sole, Mercurio, Saturno e Plutone la rendono una luminosa maratona. 

Acquario Dal 20 gennaio al 18 febbraio 

Ogni tanto capita. Vi accorgete che, in modo quasi indolore, tutto scorre: le giornate scivolano via lisce come saponette al profumo di pesca, i risvegli sono all’insegna del buon umore, il cellulare squilla di voci amiche e l’ansia da prestazione è un lontano ricordo. L’unione di Giove e Venere crea insospettabili capacità di recupero. E il semplice allontanarsi dalla routine si trasforma in una magnifica vertigine. 

Pesci Dal 19 febbraio al 20 marzo 

Capita che l’offerta di un’opportunità inaspettata scateni, insieme al desiderio di accettarla, un’ansia così forte da bloccarvi. Ecco, adesso potete tirare il fiato e saltare l’ostacolo. Venerdì 11 gennaio, quando la Luna accarezzerà Nettuno, la seconda decade vivrà una giornata di felice ispirazione, capace di far volare in un altro momento, in un altro luogo. Quasi una magia. 

 

"Amici miei, o gli astri sono grandi geometri, o sono stati disposti da un eterno geometra". Voltaire 

