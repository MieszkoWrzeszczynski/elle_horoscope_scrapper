L'oroscopo del giovedì è l'oroscopo della settimana (dal 5 all'11 aprile 2019) segno per segno 

Paola Calvetti 

04/04/2019 

L'oroscopo della settimana dal 5 all'11 aprile 2019 

Ariete Dal 21 marzo al 20 aprile 

Altro che La favorita! Dimenticate la regina Anna e i suoi guai da premio Oscar.  Il Sole e la Luna adesso risplendono nel cielo del vostro compleanno, Marte occhieggia  e Giove riesce a distrarre Saturno per un po’.  In fondo, essere la prediletta non è sempre  un vantaggio, perché così tutti si aspettano da voi soltanto il meglio. Ma cercate di non essere timide. In questi giorni, siete ben lontane  dalla minima imperfezione. 

Toro Dal 21 aprile al 20 maggio 

Se l’idea di una sorpresa o il profumo dello stupore vi sembrano tanto lontani da voi, se pensate che sia più comodo prendere il sole nei soliti posti, che stessa spiaggia stesso mare siano il massimo della sicurezza, prendete sul serio il messaggio di Urano e Marte: i due Pianeti invertono la forza d’inerzia e iniettano robuste dosi di audacia nella vostra pigrizia. 

Gemelli Dal 21 maggio al 20 giugno 

Scrivi, ascolta, pensa, parla, risolvi, finisci, sbrigati, produci: del multitasking non  se ne può più. Ma grazie a Marte, ora vi scoprirete esperte in autosufficienza. Diventate una specie di tsunami che tutto travolge.  I pro annulleranno i contro. E nella fortezza inespugnabile della vostra pigrizia irromperà un’irresistibile energia. 

Cancro Dal 21 giugno al 22 luglio 

Avete un sacco di cose di cui lamentarvi.  Accomodatevi sul sedile posteriore e lasciatevi trasportare. La quiete vivifica la mente  e la sensibilità del cuore, mentre l’umanità  dei dettagli vi cattura. In questi momenti  di semplice felicità, siete voi l’algoritmo giusto.  La fantasia, da che mondo e mondo,  è l’antidolorifico più efficace. 

Leone Dal 23 luglio al 22 agosto 

Trovate il coraggio di dire finalmente quello  che va detto, senza mettervi in primo piano. Come se puliste un vetro appannato, vi mettete a osservare, indiscrete, ciò che vi circonda. Niente commenti fuori luogo, ma incontri inaspettati e dirompenti. Mai banali.  Unico dubbio: come capire quando il troppo diventa troppo? 

Vergine  Dal 23 agosto al 22 settembre 

Quando, millenni fa, i pesci lasciarono  le profondità del mare e sulla terra apparvero i primi anfibi (che avevano la necessità  di mantenere sempre umidi gli occhi), nacquero  le lacrime. Se le sentite affiorare di continuo, fatene buon uso e rassegnatevi all’imperfezione,  alla confusione, alla mancanza di ragionevolezza: è un disturbo passeggero. 

Bilancia Dal 23 settembre al 22 ottobre 

«Se solo...». Allontanatevi da queste due semplici  e abusate paroline. Cioè dai rimpianti. Che paralizzano e impediscono di agire. C’è sempre qualcosa che ci aspetta. Il tempo passa e, mentre siamo impegnati a costruirci un futuro, quello  è già... passato. Se non ne potete più di qualcun altro che decide sempre per voi, è arrivato  il momento della ribellione dolce. 

Scorpione Dal 23 ottobre al 21 novembre 

Capita persino a voi di aspirare alla normalità.  Di pensare di potersi realizzare essendo  una persona “normale”. Basta capire cosa si vuole davvero. Una cosetta da niente, insomma. Invece, rendersi vulnerabili chiede tutto il coraggio che di questi tempi non vi manca: Venere, Mercurio e Nettuno proseguono la loro marcia. E allora rimanete sedute lì, in attesa del dolce. Che arriva a vostra insaputa. 

Sagittario Dal 22 novembre al 20 dicembre 

La voglia di essere sempre in movimento: virtù  o difetto? Entrambi. Se ci spostiamo di continuo, non costruiamo. Nonostante Giove, che protegge la terza decade del segno, il vostro ecosistema, di questi tempi, è fragile. Vi chiede di fermarvi, di rallentare un poco. Forse  è solo una buona occasione per riflettere.  O anche solo per temporeggiare. 

Capricorno Dal 21 dicembre al 19 gennaio I confini li sentite senza vederli: la loro  presenza si insedia nei vostri pensieri proprio quando siete vicine alla meta. Così le vostre giornate diventano un elenco di cose da fare  e passate il tempo a spuntare liste,  fino a esaurire le scorte di energia. Mantenete allegramente le distanze, fate un respiro profondo e voltate pagina. 

Acquario Dal 20 gennaio al 18 febbraio Giornate suddivise di mezz’ora in mezz’ora destinate a specifici obiettivi, del tipo:  sonno, esercizio, coltivare rapporti, fare shopping eccetera. Ecco, smettetela. Oppure aggiungete alla lista cose a cui non avete  mai pensato prima, per esempio inforcare  la bicicletta e pedalare senza una meta precisa, sedersi a guardare un albero, chiamare un’amica solo per andare a prenderci un tè. 

Pesci Dal 19 febbraio al 20 marzo 

Primavera: restare a letto vi sembra  un’idea migliore che affrontare la giornata  con un perenne senso di insoddisfazione?  Niente paura: non è un male di stagione,  ma l’effetto di Nettuno. Venere, però, vi rende belle e sorridenti, lievi, capaci di parlare  di sentimenti senza scivolare mai, neppure  per un istante, nel sentimentalismo. Un record, per il segno più romantico che c’è. 

"Se esprimi un desiderio è perché vedi cadere una stella, se vedi cadere una stella è perché stai guardando il cielo, se stai guardando il cielo è perché credi ancora in qualcosa" Bob Marley 

