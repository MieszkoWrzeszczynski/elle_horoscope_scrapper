L'oroscopo del giovedì è l'oroscopo della settimana (dal 15 al 21 febbraio 2019) segno per segno 

Paola Calvetti 

14/02/2019 

L'oroscopo della settimana dal 15 al 21 febbraio 

Capricorno Dal 21 dicembre al 19 gennaio 

È questione di stile. Il vostro è sobrio: little black dress e golfini in ogni sfumatura di grigio.  La novità della settimana è che potete permettervi le nuance pastello: Venere nel segno suggerisce guardaroba più fantasiosi, che colorano la vostra amata disciplina con sfumature inedite. Con l’amico Saturno e il vertiginoso Plutone convivete da mesi, ma a loro si unisce Marte, e siamo al poker d’assi.  Qualunque sia la partita a cui state giocando. 

Ariete Dal 21 marzo al 20 aprile 

Finalmente tirate un sospiro di sollievo. Dopo nervosismi e scelte impulsive, è Giove a placarvi e ad assecondare le scelte più ardite. Una nuova gentilezza si fa strada nel vostro mondo.  Siete partite con la prima riga scritta e vi ritrovate punto e a capo, con inizi a precipizio che ora scivolano verso pendii più dolci. Si chiama atterrare sul morbido, senza più fastidiosi freni. 

Toro Dal 21 aprile al 20 maggio 

Per carattere avete bisogno di programmi, scadenze, rituali. Ma con la frenesia del pianeta rosso, ovvero l’irruente Marte, ecco la svolta. Inaspettata, sbaraglia ogni monotonia. Scandagliate le emozioni che punzecchiano come spilli: sono in tanti a girarvi intorno. Venere la dolce, Nettuno il creativo, Saturno  il ragionevole e Plutone il passionale vi stanno addosso. Un cocktail da prendere  al volo e da gustare come una millefoglie. 

Gemelli Dal 21 maggio al 20 giugno 

Si torna alle storie sospese, alle giornate flou,  alle parole che creano scompiglio: l’hashtag  vi sfugge di mano, l’emoticon sbaglia messaggio, le improvvisazioni verbali, in cui siete maestre, scivolano come indovinelli senza risposta.  Non è stress: sono Mercurio e Nettuno che confondono le idee. Vivete il momento, cercatelo, createlo. Parlate, ridete. Piangete,  se vi viene. E continuate a vivere. 

Cancro Dal 21 giugno al 22 luglio 

Ferzan Özpetek l’ha scelto come titolo di un bellissimo film: sì, avete Saturno contro. Sognate di eclissarvi, scomparire, far perdere le vostre tracce all’insegna del “ci rivediamo fra qualche mese”. Per voi vivere di ricordi è la norma.  Tenete aperto almeno uno spiraglio: la dolcezza della Luna sbuca dal nulla, come un lampione dorato in una serata di nebbia. 

Leone Dal 23 luglio al 22 agosto 

Arriva Marte dal Toro e subito pensate  che, tutto sommato, la monotonia delle giornate  che finora sembravano tutte uguali non era  così male. Siete assediate da richieste che sembrano ordini: condividi! Partecipa! Compra! Fermatevi, fate cose che non c’entrano con l’azione pura, ma che vi piacciono. Nel weekend, la Luna illumina la strada, rendendola dorata. 

Vergine Dal 23 agosto al 22 settembre Tempo di fare un rapido reset delle proprie prospettive e aspettative, di cogliere qualsiasi opportunità, da qualunque parte venga.  Dal Capricorno, Venere, Saturno e Plutone rassicurano; dai Pesci, Mercurio e Nettuno  vi seducono per confondervi le idee.  Il mix è stimolante e apre la mente. Tanto,  per voi, l’essenziale è sempre al posto giusto.  Si chiama capacità di sintesi. 

Bilancia Dal 23 settembre al 22 ottobre 

È come il gioco della corda: immaginate due squadre che tirano ciascuna dalla propria parte. Saturno e Plutone puntano alla serietà assoluta, quasi bigotta, Giove apre finestre di sole. Costruirsi un recinto per sostituire passioni assenti non funziona, né placa l’irrequietezza.  Il futuro non va guardato come un mostro,   è un progetto da costruire insieme. 

Scorpione Dal 23 ottobre al 21 novembre 

Il vulnerabile che si finge forte voi lo smascherate subito: siete troppo attente ai dettagli  e alle sfumature. Per voi la creatività non è altro che una versione più sofisticata dell’arte  di arrangiarsi, ma in ognuna di voi si nasconde un universo dal valore inestimabile. Siete protagoniste di infinite storie che potreste narrare. E tutti vi crederebbero. 

Sagittario Dal 22 novembre al 20 dicembre 

Non vi resta che Giove (e hai detto niente!)  e a questo punto nulla vi impedisce di compiere quel famoso salto a cui aspirate da sempre:  il salto nella possibilità. Ci sono anche risate discrete e garbate come una tazza di tè  in un pomeriggio d’inverno: deliziosamente accoglienti. Ma è il vostro saper canticchiare sotto la doccia e anche sotto la pioggia  a rendervi irresistibilmente simpatiche. 

Acquario  Dal 20 gennaio al 18 febbraio 

La terza decade è in pieno festeggiamento: compleanno pirotecnico ed eccitante: Urano manda le sue ultime esortazioni, stimola la curiosità e la sperimentazione e, grazie all’incontro con il vostro Sole, introduce anche strumenti innovativi. Monotonia? E chi la conosce? Tenete le antenne alzate. Potrebbe passare il classico treno e voi non dovete lasciarvelo sferragliare davanti senza  salirci sopra, per un momento di distrazione. 

Pesci Dal 19 febbraio al 20 marzo 

Sensibilità pescina: senza la condivisione  non esiste la felicità, in amore e nell’amicizia  ci deve essere almeno una parte di voi  che offre e riceve quello che può. Siete inguaribilmente romantiche e Nettuno regala illusioni a volontà. In fondo, basta non confondere un amico con il principe azzurro  o un amore che sfuma con una tragedia. Mercurio è con voi: la mente seleziona.  E vi ricorda la bellezza del pensiero dolce. 

"I milionari non usano l’astrologia, ma i miliardari sì".  John Pierpont Morgan, banchiere 

