L'oroscopo del giovedì è l'oroscopo della settimana (dal 21 al 27 dicembre 2018) segno per segno 

Paola Calvetti 

20/12/2018 

L'oroscopo della settimana dal 21 al 27 dicembre 2018. 

Toro Dal 21 aprile al 20 maggio 

Dal 22 dicembre, il Sole in Capricorno  si congiunge a Saturno: la loro adulazione non è passeggera, vi fa sentire convinte e sicure  ai blocchi di partenza. Avete chiara la lista di emozioni, un elenco impegnativo ed eccitante grazie a Venere, che osserva indulgente.  Marte acconsente e offre lampi di azioni spregiudicate, mentre il mistero di Plutone svela un carisma che sembrava addormentato  in un archivio. 

Ariete Dal 21 marzo al 20 aprile 

Chiudete gli occhi e vedete dietro di voi un’autostrada di flop sentimentali? È Saturno, che chiede un ultimo sforzo alle nate della prima decade. Creare la giusta lontananza per riuscire ad amare ancora è un po’ come rimandare la palla in una partita di tennis: salvifico. Per le altre due decadi, il regalo di Natale è musica pura:  al mixer Giove e Mercurio, ovvero le parole giuste per auguri di sfrontata leggerezza. 

Gemelli Dal 21 maggio al 20 giugno 

Sono giorni di Fomo (fear of missing out), quell’insidiosa paura di essere tagliate fuori, con il pensiero costante che gli altri facciano qualcosa di più interessante di ciò che fate voi? Non passate le feste inchiodate ai loro profili Instagram e seguite l’istinto, che incita a fare l’opposto: vacanze all’insegna della spiritualità  e sane camminate senza meta, con l’unico obbiettivo di rischiarare la mente. Funzionerà. 

Cancro Dal 21 giugno al 22 luglio 

Il cielo del vostro Natale è pieno di golose sfumature, il paesaggio è animato. Le nate  in giugno hanno solo voglia di concentrarsi sui piaceri quotidiani, la seconda decade è avvolta nella gioia di un amore romantico e quasi innocente, grazie al perfetto trigono fra Luna, Venere e Nettuno: cosa c’è di più indicato in questi giorni in cui l’amore è una tappa obbligatoria? 

Leone Dal 23 luglio al 22 agosto 

Sorbirsi elaborate dissertazioni che non vi interessano dal cugino (o zio) che vedete una volta all’anno è un classico del pranzo di Natale. Ma la Luna splende nel vostro segno, rende tolleranti: le polemiche vi scivolano addosso  e l’umore è sul bello stabile. È ora di frequentare un corso di ambizione. Giove e Mercurio assecondano anche le più sfrenate. 

Vergine  Dal 23 agosto al 22 settembre 

Perfino nella famiglia (o nella coppia) più unita  è sacrosanto ritagliarsi spazi personali, un angolo di mondo o semplicemente della casa dove  rifugiarsi. Nel silenzio del Natale riaffiorano  figure scolorite. Chiedetevi cosa è cambiato in voi e fuori di voi: la risposta c’è. E se il vostro bisogno di perfezione è disturbato da pianeti che  si muovono disordinati, aspettate il 28: la Luna rischiara i sensi e il cuore delle più dubbiose. 

Bilancia Dal 23 settembre al 22 ottobre Sole e Saturno, dal Capricorno, imbrigliano  e aprono le ostilità del pessimismo. Ma spesso  un amore stanco si è solo rilassato e il silenzio  del cellulare indica che la batteria è scarica. Non gettate la spugna: accontentarsi non è segno di pigrizia, ma protegge dalle delusioni. Natale vi sembrerà un po’ noioso, ma con un filo di pazienza ne uscirete indenni. Anzi, rinate. 

Scorpione Dal 23 ottobre al 21 novembre Scriveva Platone che «al tocco dell’amore ognuno diventa poeta». Ma l’amore richiede tempo e mai come in questi giorni le parole del buon vecchio filosofo si addicono a voi.  La seconda decade vive in un paradiso creativo: poiché desiderare è importante quanto agire, concedetevi al sogno e alle passioni.  Per vostra fortuna, ogni mistero è un paradosso, così non ci si annoia mai. 

Sagittario Dal 22 novembre al 20 dicembre 

«Forse non sarò intelligente, ma so cos’è l’amore», diceva Forrest Gump. E proprio l’amore è il vostro bonus natalizio. Una relazione  non è mai negoziabile, e per voi coincide  con il movimento e con l’azione. Il doppio regalo  per signore e signorine della seconda decade,  che si imbattono felici in conversazioni  senza fine, ha il volto pacioso di Giove  e la simpatia di Mercurio. 

Capricorno Dal 21 dicembre al 19 gennaio La prima parola che viene in mente è “fiducia”. La cura? Prendere tempo. Malgrado diversi presagi di umore se non proprio nero, comunque grigiolino, ricordate che le scelte migliori  sono, talvolta, il frutto di una bella solitudine.  Può emozionare la solitudine? Sì, per feste natalizie all’insegna del detox, suggerito  da Saturno e dal Sole, che si trova nel segno delle nate in dicembre. 

Acquario Dal 20 gennaio al 18 febbraio 

Passare in rassegna le fotografie archiviate  sul cellulare, eliminare l’inventario dei ricordi  che non funzionano più: occorre una vita  per costruirli, un istante per sbarazzarsene. Troppe cose tutte insieme affollano questi giorni di festa. Sentite il bisogno di essere ascoltate. Già, a che serve adeguarsi se nessuno  ci ascolta? Siate aperte, ammettete gli errori  e non nascondetevi: amore vi troverà. 

Pesci Dal 19 febbraio al 20 marzo 

Vivere al di sopra delle proprie idee può rivelarsi un inganno della mente, ma le intuizioni  regalate da Nettuno scrivono la mappa  di nuove, luminose visioni. Sono dirette, stimolanti e immediate le frasi che voi, nate nella terza decade, nervosette e impulsive, tirate fuori  a raffica. Le emozioni si rivelano non una delle risposte, ma “la” risposta. Ascoltatela. 

"Se ogni stella fosse il tuo ritratto, tutti si innamorerebbero della notte.". William Shakespeare 

