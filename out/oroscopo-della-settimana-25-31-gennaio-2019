L'oroscopo del giovedì è l'oroscopo della settimana (dal 25 al 31 gennaio 2019) segno per segno 

Paola Calvetti 

24/01/2019 

L'oroscopo della settimana dal 25 al 31 gennaio 

Leone Dal 23 luglio al 22 agosto 

Se siete dipendenti dai “mi piace” sul vostro profilo e siete a caccia di gratificazioni digitali, grazie a Giove, Marte e Urano proverete il brivido appagante di non doverle cercare: pioveranno da sole, sotto forma di complimenti dal vivo. Nella distanza tra la vita reale e quella virtuale, la prima vince alla grande. Con un unico rischio: l’eccesso di vanità, che lascia sempre vittime sulla sua scia. 

Ariete Dal 21 marzo al 20 aprile 

Settimana di bilanci, giorni in cui sentite il bisogno di raccogliere le parole, metterle in fila e distribuirle su un foglio bianco, nell’ordine più giusto per voi. Non necessariamente alfabetico. La chiarezza è quasi chirurgica, appena un po’ distaccata. Ma grazie all’energia di Marte l’impetuoso, raramente abbaglia. Avete rimandato una decisione? Agite. E fatelo subito, senza stare troppo a rimuginarci su. 

Toro Dal 21 aprile al 20 maggio 

Non tutte amano i party a oltranza, non tutte sono a proprio agio in serate trascorse a gozzovigliare: è questione di stile e di umore. Il vostro, in questi giorni, è un inno alla sobrietà, all’impegno e, perché no, a una sana pausa di solitudine. Si può osservare il mondo da fuori senza doverci entrare. Il distacco ritempra e, spesso, si rivela un’arma infallibile. 

Gemelli Dal 21 maggio al 20 giugno 

L’amico Mercurio lancia messaggi in bottiglia, fa domande e offre risposte mentre voi marciate sulle strade della vostra tela immaginaria. È la situazione ideale per vagabonde dell’anima. Non arroccatevi su posizioni passate, osate l’inosabile: quando Marte è dalla vostra parte, la buona occasione, prima o poi, si presenta alla porta. Ma entra senza chiedere il permesso. 

Cancro Dal 21 giugno al 22 luglio 

Come un trio di fratelli litigiosi, Saturno, Marte e Plutone si prendono a spintoni. Trattateli bene, sono pianeti permalosi, potrebbero offendersi. Anche a costo di fingere (facendo il classico buon viso a cattivo gioco), adattatevi con dolcezza. Se vi sentite in piena convalescenza emotiva, il riposo è il segreto per prendere tempo: grazie all’amico Nettuno, e complice La luna del 26 gennaio, sentirete fluire una dolce energia. 

Vergine Dal 23 agosto al 22 settembre 

Perché fare oggi ciò che può essere rimandato a domani? Sembra essere questa la morale della settimana. Una strana sensazione per voi, amanti dei passi graduali, metodici, persino un po’ noiosi. Ogni giorno lascia dietro di sé qualcosa di incompiuto, perciò autorizzatevi a schivare le emozioni forti: rimandare è un‘ottimo rimedio per l’ansia. 

Bilancia Dal 23 settembre al 22 ottobre 

Vi si annoda lo stomaco ogni volta che dovete prendere una decisione? Approfittate di questa settimana e della presenza di Marte (opposto) che vi dà la sveglia e il coraggio; godete di Giove protettivo e di Sole e Mercurio che regalano le parole giuste al momento giusto. E se la prima decade è ormai libera dalle ombre, la seconda entra in apnea saturnina: valido motivo per sgombrare il campo da tutto quello che è vecchio o fuori garanzia. 

Scorpione Dal 23 ottobre al 21 novembre 

Effetto domino di pianeti dolci: la Luna arriva chez-vous, accarezza le temerarie, dispiega i suoi raggi e li incrocia con il fantasioso Nettuno. Pura vertigine emotiva. Saturno e Plutone rendono ricche le giornate delle nate in novembre: se avete decisioni da prendere, scelte da fare, armadi da liberare, provvedete: adesso il terreno è fertile. 

Sagittario Dal 22 novembre al 20 dicembre 

Virata romantica in chiave di favola, a tratti persino melensa e un po’ troppo astratta. L’ipertrofico entusiasmo di Giove e la dolce pigrizia di Venere vi tolgono inibizioni e paure. Occhio a Nettuno: ha il tempismo perfetto solo per le fortunate che sanno usare la creatività a loro vantaggio. Altrimenti rischia di cogliervi impreparate e di mandarvi in confusione. 

Capricorno Dal 21 dicembre al 19 gennaio 

«Non parlarmi di regole, tesoro. Dovunque mi trovi, io rompo le maledette regole», diceva Maria Callas, celebre diva del belcanto. In questi giorni, sembra parlare proprio a voi, che di regole vi nutrite per natura. A travolgere certezze inossidabili è Marte, che dall’Ariete scombina i piani. Che noia? Tutto già visto e già sentito? No, solo un buon motivo per scuotervi dall’immobilismo di Saturno, che inizia a intaccare le certezze delle nate in gennaio. 

Acquario Dal 20 gennaio al 18 febbraio 

Sentire che qualcuno ha smesso di amarci è un po’ come accorgersi che il nome delle cose è cambiato e non abbiamo un nuovo vocabolario a portata di mano. Nella bella irrequietezza da compleanno, alle nate della prima decade Mercurio, Luna e Sole offrono parole e risposte ingegnose. Le nate in febbraio godono del fruscio malizioso di Giove e Marte: autentico riscatto per (eventuali) cuori spezzati. 

Pesci Dal 19 febbraio al 20 marzo 

Piangersi addosso è sempre una cattiva idea. Rovina la pelle del contorno-occhi e, in genere, non serve ad aggiustare le cose. Piangere per un amore perduto, invece, fa un gran bene: prendete tempo e, se è il vostro caso, fatelo. Venere e Giove confondono le più romantiche, mentre Saturno stabilizza gli amori traballanti. Regolatevi di conseguenza. 

"Io credo nell'astrologia; sono un Sagittario, e noi Sagittari siamo scettici".  Sir Arthur Charles Clarke 

