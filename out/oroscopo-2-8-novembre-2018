L'oroscopo del giovedì è l'oroscopo della settimana (dal 2 all’8 novembre 2018) segno per segno 

Paola Calvetti 

01/11/2018 

Dal 2 all'8 novembre 2018, l'oroscopo della settimana segno per segno. 

Scorpione Dal 23 ottobre al 21 novembre 

Se le nate nella prima decade sorridono sicure di sé grazie al solido Saturno,  la settimana è di festa per chi è nata nella seconda decade: i giorni intorno  al vostro compleanno portano novità che, all’apparenza, possono sembrare inspiegabili. Non è da voi restare relegate  sul sedile posteriore dell’auto. Tirate  giù i finestrini e, vento fra i capelli, spalancate gli occhi. Lo stupore è assicurato. 

Ariete Dal 21 marzo al 20 aprile 

Il pirotecnico Urano cammina a passo svelto verso l’uscita definitiva dal segno. È l’ultima onda: il pianeta che ha smosso e scardinato, ora lascia una scia di energia illuminante. Per la prima  e seconda decade: intrigano saporite gocce  di mistero in un mondo che sembra esserne privo. Mistero non significa bugie: Saturno e Plutone,  a lungo andare, non perdonerebbero. 

Toro Dal 21 aprile al 20 maggio 

Le nate nella prima decade riflettono grazie  al saggio Saturno, nella seconda è Plutone  a trasformare, nella terza Marte a innervosire.  Ma siete tutte nate sotto il segno della pazienza, della pigrizia, dell’azione ponderata. Perciò considerate il vivere alla giornata e il galleggiare con bracciate costanti un contratto a termine.  La metamorfosi è in atto. 

Gemelli Dal 21 maggio al 20 giugno Il filo che vi lega alla realtà è più sottile di quanto pensiate. Le immagini compaiono sullo schermo della mente come in un caleidoscopio.  Si spezzano in onde contrastanti, slegate  dal passato, dal futuro, da universi conosciuti, come se una mano distratta vi avesse  sparpagliato semi di novità. Marte e Venere regalano dolcezza e furore alle nate della terza decade: approfittarne è quasi un dovere. 

Cancro Dal 21 giugno al 22 luglio 

Vi sembra di vivere in un mondo di attese,  ma non è un castigo da tragedia greca:  è soltanto un passaggio da aspirapolvere. Saturno porta via il superfluo alle nate  nella prima decade, Plutone osserva da lontano  e non vi coglie di sorpresa, Giove lancia  gli ultimi caldi raggi alle nate  nella terza decade. Il romantico foliage dell’autunno è arrivato. 

Leone  Dal 23 luglio al 22 agosto 

Alzare ponti, trasformare una stanza senza pareti e stare al riparo. Ancora un poco. Quando  non c’è nulla di tangibile da conquistare  o da perdere, meglio contare fino a dieci senza inciampare nelle parole. Chiedervi prudenza  è un azzardo, ma provateci: seppur barricate sotto la criniera da regine della foresta, il vostro talento si noterà sempre e comunque. 

Vergine Dal 23 agosto al 22 settembre 

Le parole ci legano al mondo, senza di loro giriamo come atomi a vuoto. Se siete stufe  di silenzi criptici o enigmatiche omissioni, dite basta alle chat su whatsapp e incontrate l’avversario con prosa raffinata: lo conquisterete.  I minuti di conversazione diventeranno  ore, grazie a un Mercurio ciarliero e a Nettuno che, dai Pesci, manda gli aggettivi giusti 

Bilancia Dal 23 settembre al 22 ottobre 

Venere stabile nel vostro segno da settimane  offre il confortevole rifugio dell’amore  e dell’attenzione. Godetevela, allora. Amare  per amare e non soltanto per essere amati. Sembra una mission impossible, ma sul lungo raggio è impagabile. Le confidenze  sono da manovrare con cautela: non tutti sono  in grado di riceverle. E i dubbi?  Scansateli! Voi conoscete bene il potere  di eleganza e raffinatezza. 

Sagittario Dal 22 novembre al 20 dicembre 

Accendete i motori, l’attesa sta per finire.  Dal 9 novembre, Giove camminerà  al vostro fianco per mesi: è il vostro pianeta  e soltanto voi sapete come approfittarne  al meglio. Dunque, settimana di preparazione  e riscaldamento muscolare, con un’agenda  vuota da riempire di scapigliati  e ambiziosi progetti. Godetevi comodamente  il passare delle ore perché si sa,  le cronologie assillanti non fanno per voi. 

Capricorno Dal 21 dicembre al 19 gennaio 

Gli invidiosi vi descrivono come persone  prive di fantasia, inchiodate a terra,  refrattarie al volo. Ignorateli. Nel personale giardino dell’Eden delle nate in dicembre,  Saturno abbatte alberi senza più linfa, strappa erba matta e fasci di edera velenosa.  Nel frattempo voi concimate, pazienti, e con  una fantasia insospettabile ai più.  Giove regala gli ultimi raggi caldi alle nate  nella terza decade: tutto fieno  da mettere in cascina. 

Acquario Dal 20 gennaio al 18 febbraio L’astuta collisione di Marte è ancora  agli ultimi gradi del segno, ma una deliziosa Venere dalla Bilancia e un Giove  straripante dallo Scorpione regalano  alla terza decade una settimana da segnare  in agenda con il segno più. Calma piatta  per la prima e la seconda decade,  ma è benvenuta: dopo mesi di punzecchiature,  vi meritate, finalmente, un noioso  e pacifico relax! 

Pesci Dal 19 febbraio al 20 marzo 

L’invisibile esiste e voi questo lo sapete bene.  Talvolta mette a rischio un equilibrio  fragile a causa dell’equivoco offerto da  Nettuno, ma lo scontro fra la realtà  e gli abbagli dell’immaginazione adesso offre inaspettate rivelazioni. E tutto accade  sotto i vostri occhi (di solito chiari) con i colori  sfumati dell’acquerello. Meglio: le tinte forti disturbano i romantici. 

"Siamo nati in un dato momento, in un dato luogo, e abbiamo,  come i vini celebri, le qualità dell’anno e della stagione che ci hanno                                  visti nascere. L’Astrologia non pretende altro"  Carl Gustav Jung 

