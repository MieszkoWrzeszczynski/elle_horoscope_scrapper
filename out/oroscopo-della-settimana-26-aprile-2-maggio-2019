L'oroscopo del giovedì è l'oroscopo della settimana (dal 26 aprile al 2 maggio 2019) segno per segno 

Paola Calvetti 

25/04/2019 

L'oroscopo della settimana dal 26 aprile al 2 maggio 2019 

Sagittario Dal 22 novembre al 20 dicembre 

Eloquenti segnali di felicità e avere il coraggio  di abitarla: ottimismo pre-vacanza in netto anticipo sul calendario. Poter contare su Giove nel segno è un privilegio che si trasforma  in benzina per l’anima. Succede quando la gioia non è più da rincorrere ma te la ritrovi lì,  persino quando ti svegli e la sera prima non sei riuscita a struccarti. Non avete proprio più  niente da dimostrare, rilassatevi e infischiatevene  di Marte che mette i bastoni fra le ruote. 

Ariete Dal 21 marzo al 20 aprile 

Spiace per le più trasgressive, ma l’emoticon  della settimana è uno zuccheroso cuoricino.  Se avete sempre pensato che camminare mentre sognate a occhi aperti non sia salutare perché  si rischia l’incidente, vi stupirete. Grazie a Venere  e Mercurio diventate più dolci e dite basta a  trame avventurose. Abbandonatevi alla sensibilità senza frenarvi davanti alle accelerazioni. 

Toro Dal 21 aprile al 20 maggio 

Nate nella prima decade, tenetevi pronte  a celebrare piccoli e grandi sommovimenti in ogni angolo e in ogni ambito. Grazie a Urano,  persino Cenerentola, la donna volitiva che molte vorrebbero essere, diventa simpatica. Ora il suo  (e il vostro) guardaroba trabocca di scarpe.  Per tutte le altre, a dominare sono le parole stabilità, concretezza e i progetti dal passo lungo. 

Gemelli Dal 21 maggio al 20 giugno 

Secondo un’indagine svolta dalla Tate Gallery  di Londra sui visitatori, il tempo medio trascorso  a guardare un’opera d’arte è di otto secondi.  Voi, dopo cinque, sbuffate già impazienti, balzate da un umore all’altro come la pallina di un flipper. In queste giornate complicate, però, succedono anche cose (belle) che non vi aspettavate:  è Marte a tifare per voi, e disobbedire a tutto  e a tutti diventa quasi d’obbligo. 

Cancro Dal 21 giugno al 22 luglio 

Il classico “vedrai che passerà” non è un invito  ad aspettare che le cose cambino, né un atto  di fiducia nei confronti del destino, che vi sorride senza bisogno che muoviate un muscolo. Prendetelo come incoraggiamento e pensate che, come avete superato i momenti passati, potete affrontare le sfide future. La luce di primavera rivela ombre nascoste: è la parte  che si nota di meno, ma illumina lo stesso. 

Leone Dal 23 luglio al 22 agosto 

Siete sfaccettate, caotiche e complicate. E allora? Con quattro Pianeti allineati a favore del vostro ego, sfoggiare vanitose ambizioni aggiunge  punti al vostro fascino. Marte garantisce vittoria  in battaglie che sembravano perse, Venere  e Mercurio sciolgono i nodi di relazioni ingarbugliate, Giove lascia spazio alla fantasia. Tirate il freno alla febbre da shopping compulsivo: risparmiare può rivelarsi meraviglioso. 

Vergine  Dal 23 agosto al 22 settembre 

Si sa: le brutte notizie suscitano molto più interesse  e conquistano più pubblico di quelle buone. Aggiungete che di questi tempi siete facile preda dell’esprit de l’escalier (quando solo alla fine  delle scale ci si accorge di non aver detto la parola che avrebbe risolto la discussione a vostro favore) e tirate una riga sulla parola pessimismo:  va bene essere previdenti, ma a tutto c’è un limite.  Girate pagina con un’alzata di spalle. 

Bilancia Dal 23 settembre al 22 ottobre 

I Pianeti vi lanciano raffiche di colpi bassi  e le giornate diventano un percorso a zig-zag, un’avventura in cui vi “prendete le misure” senza trovare la vostra comfort zone. Ma se vi sentite impacciate e senza grazia, non correte a iscrivervi in palestra: anche lì “le altre” vi sembreranno  tutte bellissime, con la coda di cavallo perfetta,  la maglietta abbinata ai pantaloni  e un’ombra di rossetto che le rende irresistibili. 

Scorpione Dal 23 ottobre al 21 novembre 

Lui/lei non vi cerca dopo un appuntamento  che sembrava perfetto? Siete vittime di ghosting, ovvero sparizione immotivata. Ci lasciano  e ci sentiamo derubate del futuro. Quello  che conta sono i fatti, e se non vi cerca più, il vostro silenzio sarà la risposta. La più economica in termini di energia e di tempo. A volte la più chiara. Riguardatevi Harry ti presento Sally: c’è  sempre un insospettabile amico ad attendervi. 

Capricorno Dal 21 dicembre al 19 gennaio 

Quando si tratta di voi, meglio puntare sul classico, sul moderato, sul rassicurante. Se le cose non stanno andando proprio per niente come vorreste, la frase da ripetere come un mantra  è il motto inglese keep calm and carry on.  È il tempo che vi dice quando agire e quando contemplare, quando parlare e quando rimanere in silenzio, se fermarsi a riflettere e osservare oppure intervenire. 

Acquario Dal 20 gennaio al 18 febbraio 

Pensateci: un bosco, un giardino o un terrazzo  non sono solo un insieme di piante e fiori.  Sono organismi complessi. Proprio come voi.  Gli stimoli favorevoli inviati da Sole, Mercurio, Giove e dall’arrivo dell’imprevedibile  Urano sono tanti e tali per cui potreste anche  decidere di cambiare volto al vostro giardino personale. Nessun contraccolpo: il punto  di vista interiore d’improvviso coincide con un’esplosione di primavera. 

Pesci Dal 19 febbraio al 20 marzo 

Succede che ve lo dimenticate a casa.  Poi decidete che doveva andare così e per l’intero weekend non accendete lo smartphone.  Il secondo giorno, già dal mattino, sarete più leggere. Camminate senza sosta, notate nuove prospettive e personaggi. E anche se sembrano mancarvi le cento foto che avreste scattato, sarà  la memoria a ricordarle. Voi alle favole continuate a credere. A dispetto della realtà e andando controcorrente, se necessario. 

"La nuvola nasconde le stelle e canta vittoria, ma poi svanisce: le stelle durano" Rabindranath Tagore 

 

