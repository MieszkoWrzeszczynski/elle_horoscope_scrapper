L'oroscopo del giovedì è l'oroscopo della settimana (dal 7 al 13 dicembre 2018) segno per segno 

Paola Calvetti 

06/12/2018 

L'oroscopo della settimana dal 7 al 13 dicembre 2018. 

Pesci Dal 19 febbraio al 20 marzo 

Refrattarie al rischio, avete una gran voglia  di lasciarvi andare con un semplice balzo d’anima. La meta è raggiungibile. È inverno, eppure il vostro cielo è velato d’azzurro. L’intuizione è una chiave d’accesso formidabile.  L’ambizioso Marte si fonde con la forza nebulosa di Nettuno e il loro mix è un’opera d’arte. Saturno stabilizza, Plutone infrange  le onde nelle quali vi muovete controcorrente. Con l’irrefrenabile desiderio di accelerare. 

Ariete Dal 21 marzo al 20 aprile 

Bello guardare la vita che scorre fuori dalla finestra e rimanere defilate nel rassicurante tepore delle retrovie. Poi, d’improvviso, l’insicurezza scompare. Si corre fuori, leggere. Quasi euforiche. Accade alle nate nella prima decade: Giove  e Saturno se le contendono, amici-nemici,  mai rivali. La terza decade se la ride (per ora), elettrizzata dal passaggio di Urano. È l’ultimo.  E lascerà tracce destinate a durare. 

Toro Dal 21 aprile al 20 maggio 

Saturno lascia doni misteriosi. Un po’ noiosi, forse, ma non c’è niente di effimero nel Pianeta  che vi sta regalando la stabilità a cui tanto ambite.  Ora che sentite la forza creatrice di Plutone,  la fertilità di pensiero di Nettuno e la capacità  di agire di Marte, voi della seconda decade non avete scuse: prendetele al volo e farete passi  che avete rimandato per mesi. Andrà alla grande. 

Gemelli Dal 21 maggio al 20 giugno 

Ci sono parole che volteggiano e planano come suggerimenti preziosi. Prendete nota: il mantra della settimana, che suggerito alle più impazienti dello Zodiaco ha l’aria di somigliare a un sacrificio, è “pazienza”. Indispensabile per frenare l’irruenza di Marte e Nettuno e l’illusorio ottimismo di Giove che vi rendono insofferenti,  pronte a reagire al minimo accenno di polemica. 

Cancro Dal 21 giugno al 22 luglio 

Welcome, letteralmente: benvenute. Non  è un modo di dire, è un messaggio. Raccoglietelo. Avete di meglio da fare che lasciarvi impigrire  dai ricordi o dal binge-watching senza fine,  in questi giorni! Date una cordiale accoglienza  a Venere la dolce, Marte l’energico e Nettuno  il fantasioso e consultate la rubrica del cellulare: troverete amici che sembravano scomparsi  e persino ex da riscoprire e, magari, rivalutare. 

Leone Dal 23 luglio al 22 agosto 

La terza decade gode dell’energia di Urano:  è tempo di cambiare prospettiva, abbandonare  la strada diritta e impostare il navigatore sulle opportunità visibili a ogni curva. Vagate con  il pensiero, ma occhio alle parole: contare fino  a dieci è necessario. Alle nate in luglio, è Venere  a incasinare storie che sembravano ideali: abbassate i toni. Per qualche giorno, insofferenza e orgoglio devono fare un passo di lato. 

Vergine  Dal 23 agosto al 22 settembre 

Non volete compromettervi, vi chinate sulle cose  e le osservate senza muovervi, quasi aveste  paura di sciuparvi. E se fosse meglio andarsene?  È una settimana di ordinarie disillusioni, di qualche clamoroso errore di valutazione che, come nel gioco dell’oca, vi fa tornare al punto di partenza. Giove, Marte e Nettuno vi rendono frugali  e sbrigative, allergiche a ogni enfasi emotiva.  Se ancora non conoscete i magici consigli sul decluttering, è il momento di rimediare. 

Bilancia Dal 23 settembre al 22 ottobre 

Equilibrio, senso estetico, armonia sono le vostre parole d’ordine, ma Saturno e Plutone tirano fuori la parte più nascosta, instillano dubbi, cancellano certezze. Stare in disparte e osservarvi da lontano può essere una soluzione persino gradevole. Cercate un luogo dove starvene a pensare senza provare l’insidiosa sensazione di essere sole:  non adesso, ma alle nate nella prima decade  fra pochi mesi tutto sembrerà più chiaro. 

Scorpione Dal 23 ottobre al 21 novembre 

«Quando la tua anima è pronta, lo sono anche  le cose», scriveva Shakespeare. Bene, siete pronte. In controtendenza con il vostro essere misteriose, vi scoprirete a inseguire la leggerezza. Ingovernabile è il cuore delle nate nella  prima decade e, anche se vi secca mettere a nudo passioni e sentimenti, basta un niente  a commuovervi. Marte e Nettuno hanno l’incanto di un concerto dal vivo. Un Mercurio dalle intuizioni felici lascia cantare, e incantare, il cuore. 

Sagittario Dal 22 novembre al 20 dicembre 

Auguri alle nate nella seconda decade,  che nell’arco di pochi giorni passano da uno stato di inattesa pace all’irrequietezza: l’acrobazia è necessaria a guardare oltre gli steccati  (e magari a saltarli). Giove nel segno blandisce  e coccola la prima decade e il 7 dicembre,  grazie ai raggi della Luna, è un bagno d’affetto. Urano scruta da lontano la terza decade:  irruento e vivace, adesso chiede il cambiamento. 

Capricorno Dal 21 dicembre al 19 gennaio 

Rimandate progetti e promesse che sembrano impossibili per accomodarvi nelle cose  più semplici e rassicuranti. Venere riscalda le nate  in dicembre e, per qualche giorno almeno, intimidisce il rigore del composto Saturno: che ne dite di guardare da vicino un amore che sopravvive stancamente e, magari, darci un taglio? Marte è dalla vostra e regala il coraggio.  Sedersi sulla riva del fiume in attesa che qualcosa prima o poi passi non è un modo di dire. 

Acquario Dal 20 gennaio al 18 febbraio 

Siete un’isola sospesa tra il mare di quiete sazia  e sonnolenta e le onde increspate  dalla rabbia. L’abbraccio goloso di Giove  e lo sguardo fiero di Urano, accarezzati dai raggi della Luna, il 12 e il 13 dicembre vi consegnano alla chiarezza. Il ghiaccio è rotto, grazie  a Mercurio le conversazioni filano veloci: il non detto, rimandato per settimane, si traduce in cascate di parole che chiariscono ogni malinteso. 

"L’unica funzione delle previsioni economiche è quella                               di far apparire rispettabile l’astrologia". John Kenneth Galbraith 

