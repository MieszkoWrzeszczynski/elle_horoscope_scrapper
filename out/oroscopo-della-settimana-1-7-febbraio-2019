L'oroscopo del giovedì è l'oroscopo della settimana (dall'1 al 7 febbraio 2019) segno per segno 

Paola Calvetti 

31/01/2019 

L'oroscopo della settimana dall'1 al 7 febbraio 

Vergine Dal 23 agosto al 22 settembre 

La lucidità della logica e la vita presa alla sprovvista: che felice contraddizione! La settimana riserva mille sorprese tranquille, proprio quelle che più amate. Del resto siete ragazze di terra, di questi tempi ancora più puntigliose e precise grazie al team di pianeti in Capricorno: oltre a Venere, a Saturno e a Plutone, a farvi assaporare l’incredibile atmosfera dei primi giorni di febbraio c’è il bel riflesso della Luna. Approfittatene! 

Ariete Dal 21 marzo al 20 aprile 

Le certezze sembrano crollare una a una, come i birilli di una partita a bowling. Grazie all’audacia di Marte, le nate nella seconda decade sentono i muscoli in moto perpetuo. La strada ora è sgombra, ma quando “il troppo è troppo” si rischia l’ingorgo. Saturno frena, Giove gonfia l’ego: il cocktail emozionale è pronto all’uso. Per arginare il surplus di energia, rallentate con tisane a volontà. 

Toro Dal 21 aprile al 20 maggio 

«La gentilezza», disse l’imperatore Marco Aurelio, «è la delizia più grande dell’umanità». Se è quello che vi manca, non inseguite carezze e gratitudine: con Venere e Luna arrivano senza sforzi. Per le nate in maggio è il momento delle scelte: ignorate il dolce canto delle sirene, ora sapete cosa fare, autonomia e indipendenza non sono miraggi, ma solide realtà. 

Gemelli Dal 21 maggio al 20 giugno 

È come avere sempre qualcosa in sospeso, come sentirsi un personaggio secondario, quasi una comparsa: un affronto per voi, abituate a brillare al centro della scena. Equilibriste fra l’instabilità nettuniana e il team di pianeti che vi bersaglia dall’opposto Sagittario, camminate sul filo. Il doppio, però, vi si addice come segno zodiacale. E in caso di cadute, c’è Marte ad acchiapparvi al volo. 

Cancro Dal 21 giugno al 22 luglio 

Il plotone di pianeti in occupazione permanente nel segno del Capricorno procede il suo cammino. Diffidate delle imitazioni  o degli inganni: sono loro a modificare l’ordine delle cose. La faccenda dura da un pò, non è una metamorfosi improvvisa; chiamatela, piuttosto, la vostra evoluzione. Una nuova vita attende al varco. Protettiva come l’incubatrice per un neonato, cuccia calda che vi offre rifugio. 

Leone Dal 23 luglio al 22 agosto 

Paura di essere troppo al centro dell’attenzione? Già lo siete, come in un autoritratto (o selfie, se preferite) e, sotto sotto, vi piace un sacco. Le scenate di gelosia non fanno per voi. Dite sì alla meraviglia di felici improvvisazioni, delle quali essere grate a Marte che seduce, a Giove che regala eccessi di ottimismo, a Urano che lancia gli ultimi scossoni alle più indolenti. 

Bilancia Dal 23 settembre al 22 ottobre 

Ogni decisione diventa oggetto di dibattito: con le amiche, in famiglia, con il vostro lui e persino con il più mite dei colleghi di lavoro. Temerarie, cercate eleganza e ordine nascosti sotto le apparenze del caos. E se l’imprevisto (Marte lo prevede) si presenta puntuale, non state in disparte e apritegli la porta. Anche se mascherata dall’agitazione, si chiama rinascita ed è la benvenuta. 

Scorpione Dal 23 ottobre al 21 novembre 

Le notizie arrivano confuse, come piccoli atti di infedeltà. Sono innocui tradimenti di un Mercurio che, altezzoso, mantiene le distanze. Non fate niente per chiarire l’equivoco che non c’è: vi trovate esattamente dove bisogna essere. Molti pianeti sono con voi: Venere sorride anche ai cuori capricciosi, Nettuno fa sognare, Saturno e Plutone stemperano le passioni esagerate. 

Sagittario Dal 22 novembre al 20 dicembre 

Calma piatta su tutti i fronti per le nate della prima decade: poco importa, avete fatto scorte per mesi. Le novità non rispondono all’appello. L’istante presente, solo quello vi interessa. Passate dall’impegno al disimpegno nel giro di poche ore. Ma persino i desideri eccessivi trovano risposte: mai come ora avete avuto tanta scelta. 

Capricorno Dal 21 dicembre al 19 gennaio 

Quella cosa che chiamiamo amore senza riuscire a definirne i confini, se non con esempi presi a prestito dalle canzoni, è davanti a voi. Fortuite coincidenze? Non vi piacciono e raramente ci cascate. Ma Venere e Luna hanno preso appuntamento con il caso. Non è un metodo e, ovviamente, vi sorprende. Fatto sta che per voi, adesso, tutto si riassume in tre parole: sappiate che funziona. 

Acquario Dal 20 gennaio al 18 febbraio 

La parlantina si scioglie, la voce si addolcisce e voi, anticonformiste nell’anima, trovate il testo che rivela segreti. Paralizzate dai dubbi prendete appunti, sfogliate le pagine con foga. Ma l’incontro fra il Sole del compleanno e l’inafferrabile Mercurio non è un semplice abbraccio fraterno, è condivisione. Effetti collaterali: dal 4 febbraio, a illuminare le parole arriva una Luna amica, che chiude il cerchio di una settimana doc. 

Pesci Dal 19 febbraio al 20 marzo 

Per voi è spesso tutta questione di sguardi: affidate agli occhi l’ammirazione per chi vi passa accanto. Sognatrici di professione, siete viaggiatrici nell’anima. E il vostro viaggio è la fantasia. Ma quando il sogno lentamente inizia a comporsi, siete subito pronte a dire che c’è qualcuno pronto a smontarvelo. Perché rinunciare alle immagini offerte da Nettuno, quando basta Saturno a smascherare gli eventuali abbagli? 

"Quando mi riesce difficile classificare un paziente, lo mando a farsi fare l’oroscopo, che corrisponde sempre al suo carattere. Io, poi, lo interpreto". (Carl Gustav Jung) 

