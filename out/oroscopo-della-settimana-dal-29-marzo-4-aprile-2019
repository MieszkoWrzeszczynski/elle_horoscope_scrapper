L'oroscopo del giovedì è l'oroscopo della settimana (29 marzo al 4 aprile 2019) segno per segno 

Paola Calvetti 

28/03/2019 

L'oroscopo della settimana dal 29 marzo al 4 aprile 2019 

Scorpione Dal 23 ottobre al 21 novembre 

Dal primo aprile, niente e nessuno vi intimidiscono più: siete pronte a sfidare qualsiasi autorità (capo, marito, fidanzato, amministratore  di condominio) in nome di un desiderio, fortissimo, di affermazione. Oppure, al contrario, vi prende una gran voglia di mollare tutto e tutti. L’allegria si mette in moto, vi guardate allo specchio e, sotto i raggi di Pianeti più che benevoli, vi accorgete che sembrano scomparse anche le occhiaie dell’inverno. 

Ariete Dal 21 marzo al 20 aprile 

Voi donne dell’Ariete sapete sempre come  fare. E volete che si faccia sempre a modo vostro. Stop allo stereotipo della guerriera, almeno  per qualche giorno. I Pianeti adesso vi chiedono  di fare un piccolo passo indietro, e il mondo  di abbracciarlo con indulgenza. La terza decade è ancora blindata da quel buontempone  di Giove: godetevelo finché potete. 

Toro Dal 21 aprile al 20 maggio 

Ultime briciole di rivendicazioni e seccanti imprevisti per le nate in maggio. L’energia  di Marte cede il passo a una languida Venere, che vi rende capaci di sedurre anche solo  con l’emozione. Il tonificante umorismo  di Mercurio e il leggiadro Nettuno vi esortano  a guardare la realtà (e voi stesse) così  come è, senza il filtro di Photoshop.  Siete e vi sentite amabili, rassicuranti, sagge. 

Gemelli Dal 21 maggio al 20 giugno 

Non è un pesce d’aprile: il primo giorno  del mese sentirete una piccola, energica scossa destinata a durare. Non si tratta di spericolate avventure: spontaneità, senso di sorpresa, imprevedibilità e irrazionalità si fanno largo. Mettetevi in modalità ”play” e il tempo scorrerà dalla parte giusta, scivolando persino  nella poesia e in qualche provvidenziale risata. 

Cancro Dal 21 giugno al 22 luglio 

Venere ha lo sguardo lungo e voi avete smesso di ammirare (o invidiare?) le vite degli altri  dalla finestra di casa. I Pianeti suggeriscono una guida con molti pro e pochi contro. Vi accorgete  di quanto sia più bello non delegare, ma agire in prima persona. La cartina di tornasole saranno  i prossimi obiettivi, da preparare con cura: Saturno reclama spirito di adattamento e Marte rinforza la volontà, che latitava da un po’. 

Leone Dal 23 luglio al 22 agosto 

Protagoniste sontuose, eroine scolpite nella roccia, voi sapete sempre come accaparrarvi  le luci della ribalta. E chi vi ferma? Ma ora riuscirete a scoprire in voi stesse il potere del garbo e della delicatezza, sorprendendo  chi vi sta intorno. Non perdete d’occhio la parola “umiltà”: non è sinonimo di sminuirsi, ma si allea con parole come leggerezza e generosità. Altrimenti, la vostra, è solo vanità. 

Vergine  Dal 23 agosto al 22 settembre 

Se non il classico e benedetto anno sabbatico, concedetevi una settimana di (br)exit  personale, all’insegna del ricomincio da me.  Dedicarsi a sé richiede il piacere della solitudine, si culla nel gusto del silenzio. Tranquille, la vita sociale non va a rotoli: è solo rimandata. Urano, Saturno e Plutone attenuano il fastidioso senso di incertezza con cui vi svegliate. Ogni innovazione ha bisogno di basi solide, e voi le avete. 

Bilancia Dal 23 settembre al 22 ottobre 

Munite di foglio e penna (sulla carta i pensieri spiccano di più) fate l’elenco dei momenti felici  e di quelli di crisi, dei volti che sono usciti di scena dalle vostre giornate negli ultimi mesi e, per finire, date un titolo alla vostra storia. Siete stufe di perdere (tempo, amici, amori). Ma state davvero tenendo il passo dei vostri desideri? La porta  è stretta, la perfezione appare irraggiungibile, eppure fuggire non serve. A meno che non abbiate un piano molto preciso. 

Sagittario Dal 22 novembre al 20 dicembre 

«Mi si nota di più se vengo e sto in disparte  o se non vengo per niente?». La celebre battuta è di Nanni Moretti, il regista più misterioso e riservato. Ma Luna, Mercurio, Nettuno e Venere suggeriscono una terza opzione: «Cosa ci guadagno se mi isolo?». Come al gioco dell’oca, i Pianeti vi rimandano ogni volta  al punto di partenza. Istruttivo. Escluse dalla penitenza le nate nella terza decade. 

Capricorno Dal 21 dicembre al 19 gennaio 

Poteva Greta Thunberg, la sedicenne che  è riuscita a smuovere ragazzi in ogni angolo  di mondo, essere nata in un segno diverso  dal vostro? Possiede massicce dosi di costanza intelligente, da non confondere con la caparbietà ottusa e l’approvazione dei Pianeti. Luna, Venere, Mercurio, Nettuno e Urano, alleati a Saturno e Plutone, riuscirebbero a smuovere montagne. Unica avvertenza, quasi superflua per voi: puntare all’obiettivo e non mollare. 

Acquario Dal 20 gennaio al 18 febbraio 

Primavera: tempo di profumi e di allergie.  Quella alla routine, diffusa fra le nate in gennaio, colpisce in forma più o meno grave. L’antistaminico perfetto all’arte del rinvio  (di cui siete specialiste) è agire, fare qualsiasi cosa pur di uscire dalla tana. Giorni ideali,  per fare e disfare: il 30 e il 31 marzo. Marte dai Gemelli ha la risposta giusta alla domanda  che vi gira in testa: «Ma quali sono le situazioni che mi fanno stare bene?». 

Pesci Dal 19 febbraio al 20 marzo 

Il blackout è durato solo poche ore, ma ha provocato disastri: Facebook e Instagram spenti hanno creato milioni di cuori solitari. Colpa di Mercurio, che finalmente torna in moto diretto: si muove veloce tra il reale e l’immaginario, tra maschera e verità. E se Nettuno fabbrica illusioni, Venere vi lascia fantasticare sul possibile.  Il 3 aprile, complice la Luna, si riaccende la luce. 

"Signora Luna che mi accompagni per tutto il mondo, puoi spiegarmi dov’è la strada che porta a me?" Vinicio Capossela 

