L'oroscopo del giovedì è l'oroscopo della settimana (dal 22 al 28 marzo 2019) segno per segno 

Paola Calvetti 

21/03/2019 

L'oroscopo della settimana dal 22 al 28 marzo 2019 

Pesci Dal 19 febbraio al 20 marzo 

Non poteva che essere nata sotto il segno dei Pesci: bionda o bruna, la Barbie ha appena compiuto 60 anni e continua a non avere una ruga. Si sa che sul red carpet, un po’ come nella vita, non siamo perfette come lei. Ma questo è il genere di settimana che scatena il buonumore, dove il cielo è azzurro anche quando piove e nessuno se ne accorge tranne voi. Avete tutti i Pianeti dalla vostra, ma non vantatevi troppo: l’invidia (delle altre) è sempre in agguato. 

Ariete Dal 21 marzo al 20 aprile 

Chi non vi conosce bene, si ostina a chiamarla “la spontaneità dell’Ariete”. Più che spontaneità, che a volte vi trascina in situazioni impensabili,  la vostra è incapacità di stare ferme a guardare. Piuttosto, agite. D’impulso, ovvio. Il Sole del compleanno inizia a brillare e il 27 e 28 marzo, complici la Luna e Giove, dirada le nuvole e risplende per le nate della terza decade. 

Toro Dal 21 aprile al 20 maggio 

Hic et nunc, ovvero qui e ora, dicevano i latini.  Vi si addice l’oggi, e pazienza se sarebbe stato meglio aspettare. Occhio al 23 e 24 marzo, quando avrete una gran fretta di mettervi  in gioco. Non cedete alla tentazione di ferire con le parole: l’imprevisto non porta sempre buone notizie. Marte è alle battute finali, ma le protagoniste della trama siete voi. E il concetto  di fluidità, ahimè, vi è estraneo. 

Gemelli Dal 21 maggio al 20 giugno 

Gli piaci, ti piace, più ci stai bene e meno vuoi starci insieme. Mente e cuore vagano frenetici sotto l’effetto di Mercurio e Nettuno,  che confondono le idee. In compenso, avete un’opinione su qualsiasi cosa. Mettete ansie  e paturnie in secondo piano e fissate la strada davanti a voi. Evitate di guardare troppo  in là così vedete quanto basta e, soprattutto, indossate la vostra maschera: il sorriso. 

Cancro Dal 21 giugno al 22 luglio 

Il vostro mood: «Penso alla felicità. Ovviamente  ci penso perché non sono felice, troppi cattivi pensieri e nuove rughe intorno agli occhi che vedo solo io». Ora, però, mettetevi in modalità stop: una pausa dagli impegni e via, dentro un mondo nuovo. O rifugiatevi in quella cosa vintage che è la cara, vecchia carta: il nostro Elle, un romanzo, il manuale giusto al momento giusto. Titolo: come cavarsela restando in disparte. 

Leone Dal 23 luglio al 22 agosto 

I Pianeti fanno soprattutto questo: indicano  una strada, danno dritte, elargiscono consigli.  Basta ascoltarli. Allora perché sforzarsi  di prendere vie che non portano a qualcosa che vi appartiene davvero? Giove benevolo,  Marte e persino Venere vi autorizzano a dire basta alla prudenza senza giri di parole.  Se necessario, andate oltre. E sperimentate. 

Vergine  Dal 23 agosto al 22 settembre 

Siete abitudinarie, assennate e giudiziose, sempre alla ricerca di perfezione. Non importa se ci arrivate dopo illusioni e disillusioni  di Mercurio e Nettuno ostili. Osservatevi bene, però, perché dentro di voi è in arrivo una virata  a 360 gradi: la voce di Urano e l’energia di Marte vi rendono pronte a esplorare idee nuove. I Pianeti dal Capricorno, in compenso, regalano rapporti che resistono all’usura del tempo. 

Bilancia Dal 23 settembre al 22 ottobre 

Avete un debole per la cortesia, la gentilezza  e i modi bon ton. Inseguite la bellezza pura  che, per gli altri, è sempre un poco finta. Evitate storie eroiche e avventure improvvisate: il vostro sguardo sulle cose del mondo (e sulle vostre) chiede armonia. Non è proprio la settimana giusta, però la stagione aiuta: trovate un giardino segreto e vi sentirete protette dalla rigidità  di Saturno. In attesa di giornate migliori. 

Scorpione Dal 23 ottobre al 21 novembre 

L’amore fa così bene all’anima che siete disposte a correre il rischio. Vi svegliate disponibili il 24  e 25 marzo, quando la Luna aggancia il vostro Sole, incrocia lo sguardo di Nettuno e l’irruenza di Urano. Pensate, invece, che l’amore finisca, che l’uomo o la donna giusta siano dei bla, bla? Grazie a un fantastico Mercurio, rivalutate  il suono dolce di una voce amica al telefono, oggi che al telefono non parla più nessuno. 

Sagittario Dal 22 novembre al 20 dicembre 

Vacillate un po’, Mercurio e Nettuno sventolano con il vento contrario. Per voi, guardare al futuro significa non lasciarsi sfuggire il presente.  Basta non confondere i sogni con le ambizioni, tutto qui. Nessuna occhiata malinconica  al passato, però. Grazie a Venere e Giove,  per la terza decade vale il pensiero, stravagante  ma non troppo: “ci sarà un motivo se l’uomo  è l’unico animale che ride”. 

Capricorno Dal 21 dicembre al 19 gennaio 

Eliminare il superfluo, per voi, è quasi  una religione. La linea di confine fra qualcosa  di saldo a cui aggrapparsi e la vaghezza  di progetti nebbiosi è piantonata da Saturno.  Ciò detto, a cominciare dal 28 marzo e poi per tutto il mese di aprile, provate a sentire con  il cuore e non solo con la testa: sotto la superficie dell’iceberg si sono ben piazzati Venere, Mercurio e Nettuno, che sciolgono persino voi. 

Acquario Dal 20 gennaio al 18 febbraio 

Terza decade in fibrillazione. Le emozioni vanno prese al volo, prima che tutto quello che cercate svanisca in un soffio. Il vostro atout si chiama Giove, che si lancia in un abbraccio con Venere e suggerisce l’algoritmo giusto della passione. Marte la butta sul sesso e rende imprudenti.  Per chi ha voglia di rischiare, il giorno giusto  è il 26 marzo. Per tutte le altre, riposo forzato. 

"L’astrologia è un linguaggio. Se comprendi questa lingua, il cielo ti parla"  Dane Rudhyar 

