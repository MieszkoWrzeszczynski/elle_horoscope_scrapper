L'oroscopo del giovedì è l'oroscopo della settimana (dal 12 al 18 aprile 2019) segno per segno 

Paola Calvetti 

11/04/2019 

L'oroscopo della settimana dal 12 al 18 aprile 2019 

Cancro Dal 21 giugno al 22 luglio 

Avete commesso un errore? Chiesto scusa e fatto del vostro meglio per rimediare? Ok, basta così. Adesso il fattore tempo è dalla vostra parte: grazie a Venere, Mercurio e Nettuno, vi scoprite campionesse nell’arte del lasciarsi andare. Nella tabella di marcia della settimana, il “qui e ora” diventa il vostro nuovo mantra. E il 12 e il 13 aprile la Luna, Pianeta foriero di una dolce imprevedibilità, vi rende ancora più empatiche. 

Ariete Dal 21 marzo al 20 aprile 

Lo dicono le statistiche: a causa di schermi  e smartphone perdiamo l’attenzione più velocemente di un pesce rosso: ottimo motivo per sentirsi solidali con i pesci e rivalutare il magico potere delle pause. Fra propensione all’audacia e inerzia assoluta c’è la via di mezzo, basta rallentare un poco il passo e alzare lo sguardo:  i germogli migliori arrivano sempre dall’alto. 

Toro Dal 21 aprile al 20 maggio 

Le cose non vanno esattamente come vogliamo  o non stanno andando proprio per niente come vogliamo? Se parole come serietà, correttezza  e affidabilità vi fanno pensare alla noia, ringraziate il super Pianeta protettore Saturno  e il potente Plutone, che rende sagge anche  le più incostanti. Lo stupore scatta nel fine settimana grazie a Marte, che mette in discussione anche le certezze più granitiche. 

Gemelli Dal 21 maggio al 20 giugno 

“Prima pensa, poi parla”. E se fosse possibile anche il contrario, prima parla, poi pensa? Certo, potreste dire delle scemenze. Ma grazie a Marte nel vostro segno, sarete più creative e aprirete  felici trattative con voi stesse, concedendovi la possibilità di sbagliare. «Se insisti e resisti raggiungi e conquisti», scriveva il poeta Trilussa. Parole che sembrano scritte per voi. 

Leone Dal 23 luglio al 22 agosto 

Perché sentirsi come un vaso rotto, provare  ad aggiustarlo con la colla migliore e continuare  a pensare che la crepa si vedrà per sempre?  Una visione distorta di voi stesse causa l’intreccio di emozioni che sembrano definirvi, ma Urano  e Marte vi aiutano a gestirle senza bisogno  di inforcare gli occhiali. 14 e 15 aprile da segnare in rosso: Luna e Giove, sincronizzati nell’algoritmo perfetto, aprono nuovi scenari. 

Vergine Dal 23 agosto al 22 settembre 

Se vi ritrovate a una cena o a un evento insieme  a molte persone, ma avete solo voglia di andarvene, non sentitevi in colpa, né obbligatevi  a restare: fare paragoni è un atto superfluo  e l’indipendenza resta una conquista. Il trio Nettuno, Venere e Mercurio espone la vostra nota prudenza al rischio di fare confusione fra desideri e paure? Staccate dalla routine e cambiate prospettiva. 16 e 17 aprile luminosi. 

Bilancia Dal 23 settembre al 22 ottobre 

"L’ho fatto per te. Mi sono sacrificata tanto  e a cosa è servito?". Non aspettatevi  che lui/lei faccia lo stesso per voi. Se vi trovate  a pensarla così, soffrite di “sindrome del martire”, il silenzio offeso nel quale siete impigliate  da qualche mese. Saturno e Plutone concedono al vostro cuore di imparare dagli errori  e di resistere al bisogno di frugare fra i resti  di un amore spezzato. 

Scorpione Dal 23 ottobre al 21 novembre 

Colpo di scena: vi sentite sommerse da un’irragionevole ondata di ottimismo, la vostra creatività è a mille, quasi aveste i super poteri. Non è una suggestione primaverile, ma uno stuolo di Pianeti allineati a vostro favore: Venere, Mercurio e Nettuno irradiano fascino  e seduzione; Saturno e Plutone stabilizzano anche le più disordinate e, infine, l’ipnotica Luna  il 12 e il 13 aprile vi sorride maliziosa. 

Sagittario Dal 22 novembre al 20 dicembre 

Certo, un pacchetto di patatine non fa una cena, ma la vostra voglia di abbuffate non giustifica  la costante tendenza a esagerare. Piccolo,  ma utile promemoria: nonostante Giove prometta faville, imparate a incassare con grazia anche le batoste di Marte. Venere, Mercurio  e Nettuno suggeriscono una maggiore  agilità emotiva, il modo migliore per scansare  gli eccessi. A tavola e non solo. 

Capricorno Dal 21 dicembre al 19 gennaio 

“Voglio, dunque posso”: ce l’avete scritto  sul comodino, sulla scrivania, come sfondo nel cellulare. Sarà perché da bambine la maestra diceva che non vi impegnavate abbastanza,  ma dare a ogni cosa troppa importanza vi rende pesanti e un po’ troppo “statiche”. Ogni  tanto, distrarsi dalla parola dovere e addolcire  i fatti con una spruzzata di ironia alleggerisce  i toni, solleva l’umore, libera lo spirito. 

Acquario Dal 20 gennaio al 18 febbraio 

Esercizio della settimana: Marte suggerisce  di pianificare piccoli obiettivi a breve termine, realizzabili in pochi giorni. Concentrarsi sull’oggi è utile per distrarsi da tutte le cose che al momento sembrano irraggiungibili. Non significa rinunciare, anzi: Urano offre alle nate nella prima decade la magnifica possibilità di ribellarsi, aiuta a dire no quando serve, con una gratificazione immediata. 

Pesci Dal 19 febbraio al 20 marzo 

Se la bellezza è imperfezione, quel pasticcio  che si chiama amore può essere un’imperfezione bellissima: incontrare qualcuno che ci cambia  la prospettiva o scoprire un sentimento corrisposto è il sogno di tutti. Voi l’avete a portata di mano grazie a Venere e Mercurio, uniti  nel vostro segno. Fate attenzione, però, alle illusioni (ottiche), ai giochi di parole e ai riferimenti troppo espliciti: il vostro far finta che le cose siano diverse non porta niente di buono. 

"Si dice che quando una persona guarda le stelle è come se volesse ritrovare la propria dimensione dispersa nell’universo". Voltaire 

