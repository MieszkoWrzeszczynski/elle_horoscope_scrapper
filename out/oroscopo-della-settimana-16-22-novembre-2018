L'oroscopo del giovedì è l'oroscopo della settimana (dal 16 al 22 novembre 2018) segno per segno 

Paola Calvetti 

15/11/2018 

L'oroscopo della settimana dal 16 al 22 novembre 2018. 

Acquario Dal 20 gennaio al 18 febbraio 

Vi sembrerà di camminare in una strada  deserta in quell’ora magnifica, prima  che la città si risvegli e quando tutto sembra possibile. Un’oasi nella quale riemergere  nella luce calda di Giove. Grazie  a Mercurio, lo schermo del vostro cellulare  accumula chiamate senza risposta:  tutti vi vogliono e voi, finalmente  libere dalle pressioni di Marte, prendete tutto  il tempo. Rispondere o schiacciare delete? 

Ariete Dal 21 marzo al 20 aprile 

Rispetto e discrezione sono lontani, seduzione  e tradimento a portata di mano, come  in un buffet cui non siete state invitate, ma dal quale nessuno vi manda via. La prima decade oscilla tra la fragranza di Giove e la diffidenza  di Saturno. Non è il caso di calcare la mano. Rispolverate il saggio proverbio “se son rose fioriranno”: vintage, ma efficace.  Il rovescio della medaglia? L’intemperanza  di Urano, che striglia la terza decade. 

Toro Dal 21 aprile al 20 maggio 

Quando l’imperativo di essere felici rischia  di trasformarsi in scelleratezza ed egoismo,  è meglio fare programmi, elencare progetti, compilare dettagliate to do list: creano  filtri utili a rallentare il surplus di energia.  Gli argomenti non vi mancano. Saturno, Plutone e ora anche il vitalissimo Marte sono  dalla vostra parte. Specchi cromatici di realtà. 

Gemelli Dal 21 maggio al 20 giugno 

Giove gonfia l’ego da lontano, Mercurio retrogrado confonde idee e pensieri.  La scrittura è confusa, la memoria del pc va  in black-out, il cellulare si inceppa. Fraintendimenti a raffica. Fermarsi è la soluzione, seppur innaturale, per voi vagabonde volubili.  Sono ore guadagnate alla vita, ritardano  il succedersi degli eventi, resettano i pensieri. 

Cancro Dal 21 giugno al 22 luglio 

Consiglio della settimana: sostituite “non  sono mai stata un tipo che piace” con “ogni tipo  di donna può piacere”; “la timidezza  è un difetto” con “la timidezza è una delle mie caratteristiche; “è difficile continuare senza  una storia” con “la mia arriverà al momento  giusto, cioè fra poco”. Ovvero (soprattutto  voi nate della prima decade): sfruttate l’energia  di Marte in arrivo dai Pesci e scrollatevi  di dosso il pessimismo. Funziona da carburante. 

Leone  Dal 23 luglio al 22 agosto L’astrologia si fonda sul principio di sincronicità.  E quando Giove vi mette sotto il naso nuove opportunità, Mercurio regala idee fulminanti  e Venere porta languida eleganza, non chiedetevi perché vi trovate a cavalcare tra strane coincidenze. Sperimentate senza vantarvene: il talento, quello che non si può insegnare a nessuno, si farà notare da solo. 

Vergine  Dal 23 agosto al 22 settembre 

Non riuscireste mai a lanciarvi nel vuoto, nemmeno con il paracadute più sicuro.  Avete bisogno di confini, di giardini-isola, ma ora tutto, in voi, sembra spingere verso l’inedito.  Sta succedendo qualcosa: sei pianeti, all’unisono, scombinano i vostri piani. Trascurate  la prudenza che tanto vi appartiene ed esplorate: nei segni, non meno che nei sogni, c’è tutto  quello che cerchiamo. 

Bilancia Dal 23 settembre al 22 ottobre 

Camminare su sentieri battuti e percorrere  strade che conosciamo è assai più confortevole  che virare verso destinazioni sconosciute,  ma se il tabellone delle partenze frulla minuti  di ritardo, è meglio non fermarsi.  Gli impercettibili mutamenti di Venere  e i terremoti di Urano intimidiscono le nate nella terza decade: desiderio e attrazione sono  un insondabile campo minato. Attraversatelo. 

Scorpione Dal 23 ottobre al 21 novembre 

Non è cambiata solo la società attorno,  adesso siete diverse anche voi. Il vostro mondo  ha fatto un altro giro, il suo ritmo incalzante  vi ha spiazzato in mille modi diversi.  L’incedere del tempo ha lasciato i suoi buoni segni, come frammenti slegati di nuove realtà.  Alcuni ricordi sono sogni o fantasie, altri no.  Vi sentite pronte allo start, e in tasca  avete una magica password alla quale soltanto voi avete accesso. 

Sagittario Dal 22 novembre al 20 dicembre 

Scordatevi la dieta: ora che iniziate a respirarne  le lusinghe, Giove ingrassa corpo e fantasie. Grazie al pianeta gourmand che partecipa  al banchetto della riuscita, è cominciata la semina dell’anno a venire. Parlare sottovoce, però,  vi rende impazienti. Staccate dalla folla, toccherà a voi esplorare nuovi tempi, spazi e modi.  E formare l’unica, perfetta immagine nella quale specchiarvi. 

Capricorno Dal 21 dicembre al 19 gennaio 

A volte le cose migliori succedono quando  ci rinunciamo, quindi non lasciate trasparire stati d’animo e intenzioni. Se non tenete il tempo, andrete fuori tempo. La raggelante ironia  di Saturno punta a fragilità inespresse. Non si può fare a meno del coraggio quando Marte  vi corteggia, in una vitale gradazione di rosso.  E ravviva le giornate come un fiore reciso,  ma dal gambo resistente. 

Pesci Dal 19 febbraio al 20 marzo 

Avete il sospetto di essere ormai fuori tempo massimo per alcune cose e in anticipo  per molte altre? Chi è stanca di un lavoro  o di giornate gravose, deleghi! Marte  è vitalità, energia, e le nate in febbraio  ne avvertono già i passi nervosi.  Nettuno, che tutto trasfigura, lascia angoli  di mistero alla seconda decade.  L’esile falce della Luna vi abbraccia tutte  da lassù. Accoglietela, voi non siete  certo fatte per restare sole. 

"Per quanto difficile possa essere la vita, c’è sempre qualcosa che è possibile fare.         Guardate le stelle invece dei vostri piedi!". Stephen Hawking 

